
Інстытут беларускай мовы абвесціў аб стварэнні курса "Беларусазнаўства" і заклікаў людзей прапаноўваць свае ідэі - што мусіць быць у гэтым курсе. 

Інстытут прапануе запоўніць ананімную апытанку на гэту тэму, але я дазволю сабе публічна паразважаць пра гэту з'яву.


ПРАБЛЕМА
Мне падаецца, галоўнае пытанне пра курс "Беларусазнаўства", гэта не тое што ў яго пакласці ўнутр, а для чаго і каму ён увогуле патрэбны. 

Вядомы сацыёлаг Генадзь Коршунаў у спецыяльным артыкуле падрабязна апісаў гэту патрэбу на агульным тэатрытычным (і крыху пафасным) узроўні. І там нібыта ўсё зразумела і ні з чым не паспрачаешся: сума ведаў пра Радзіму пакладзеная ў адукацыйны механізм - гэта важнейшы інструмент развіцця нацыянальнай ідэнтычнасці.

Але гэта тэорыя. А  калі паглядзець на пастаўленую задачу з больш практычнага гледзішча, то не ўсё выглядае так проста.

На дадзены момант пра курс мы ведаем толькі назву, але якраз яна дазваляе зачапіцца за патэнцыйна асноўную праблему. 

Асабіста я, калі чую тэрмін "Беларусазнаўства", то ўяўляю сабе навуковы, ці прынамсці навукаарыентаваны курс. Нейкую дысцыпліну, якая мусіць выкладацца ў ВНУ  і прыводзіць да атрымання студэнтамі нейкіх прафесійных навыкаў. 

Але Інстытут звярнуўся з запытам пра змест курса да шырокай грамадзскасці, а гэта значыцца, што ён хоча выйсці за межы навуковай прасторы і зрабіць нейкі публічны, неакадэмічны (ну ці не зусім акадэмічны) курс.

А калі гэты прадукт будзе разлічаны на шырокую грамадзкасць, то паўстае лагічнае пытанне: наколькі грамадзкасці будзе цікавая навуковая дысцыпліна?

Мне падаецца, што дзесьці тут і ляжыць асноўная праблема, якая замінае  шмат якім ініцыятывам на полі развіцця ідэнтычнасці. І будучы курс можа патрапіць у такую ж пастку. Бо калі мы галоўнай задачай ставім развіццё і пашырэнне беларускай нацыянальнай ідэнтычнасці, то пры фармаванні розных праграм мусім сыходзіць не з нашых уяўленняў пра канон, а з патрэбаў самой грамадскасці, а дакладней нават з патрэбаў асобных груп унутры грамадства.

Калі зусім спрасціць гэту думку: трэба распрацоўваць такія курсы, якія людзі гатовыя былі б купляць за грошы. 

І вось мне падаецца, што курс пад назвай "Беларусазнаўства" купіць мала хто. Бо фокусная група такога прадукта - гэта хутчэй замежныя студэнты, якія зацікавіліся Беларуссю. Але не самі беларусы.


ШТО ТРЭБА БЕЛАРУСАМ?
Што ж можа быць цікавае самім беларусам? Выкажу тут некалькі думак. Магчыма яны будуць карысныя пры распрацоўцы курса, альбо прынамсі падсвецяць шырыню магчымых падыходаў.

Калі мы спрабуем абаперціся на праблемы і патрэбны людзей, то я б  выдзеліў такую: пасля 2020 года вялікая колькасць людзей у Беларусі адчула сябе беларусамі, і адразу ж сутыкнулася з праблемай, што яны не разумеюць як гэта "быць беларусам ці беларускай". За 5 год пратэба гэтая крыху размылася, але кола зацікаўленых людзей засталося і яно немалое. І праблема (альбо як кажуць маркетолагі "боль") засталася.

А калі людзям патрэбныя парады пра тое як на практыцы быць беларусам, то можа і прадаваць курс пад такой назвай "Быць Беларусам" / "Як быць беларусам", які б у максімальнай інтэрактыўнай і кампактнай форме раскрываў асноўныя сюжэты, вобразы, сімвалы, якія сорамна не ведаць і ў якіх сорамна не разбірацца звычайнаму прадстаўніку нацыі.

Што мусіць быць унутры такога курса - гэта адкрытае пытанне. Я не думаю, што на яго можна адказаць канчаткова без прывязкі да практыкі. Трэба спрабаваць і эксперыментаваць. Але дакладна можна сказаць, што змест курса мусіць быць актуальны сучаснаму беларусу і закрываць ягоныя патрэбы: 

- якіх пісьменнікаў трэба ведаць, каб не выглядаць дурнем і што рабіць, калі я над беларускай літаратурай засынаю? 
- як дома і побыце акрэсліваць сябе беларусам? 
- лапці і ўся гэтая этнагафія патрэбныя, ці лепей выкінуць? А калі пакінуць, то што з ёй рабіць? 
- як зарабрацца ў беларускай гісторыі, калі яна такая незразумелая?
- як дзяцей выхоўваць беларусамі?

Хаця логіка пытанняў можа быць і іншай. У любым выпадку, я ўпэўнены, што  гэта не мусіць быць храналагічны выклад беларускай гісторыі і літаратуры. 

Таксама важна, каб курс прадаваўся як завершаны, абмежаваны па часе і эфектыўны прадукт. Людзі, якія яго купляюць мусяць разумець, які будзе вынік і колькі часу зойме яго дасягненне. Але ў той жа час, зразумела, што ўсю беларушчыну ў адзін курса, нават вельмі вялікі, не ўсунеш. Таму ён мусіць запрашаць і матываваць да далейшага самастойнага спазнання беларускай прасторы. І вучыць гэта рабіць.

У школе па плаванні не расказваюць як плаваць, а вучаць гэтаму. Відаць і тут варта рабіць так жа.

Карацей, задача стварэння такога курса - вельмі няпростая. І наўрадці яго можна будзе сфармаваць з першага разу. Трэба спрабаваць розныя падыходы. Але я думаю, што пры здаровай крэатыўнасці і ўпартасці можна было б выкрышталізаваць нейкі фармат, якія цікавы быў бы досыць шырокаму колу беларусаў.

Але для гэтага арганізатары мусяць быць фінансава зацікаўленыя ў маштабаванні і развіцці гэтага праекта. 

Калі паспрабаваць сфармуляваць базавыя прынцыпы курса па развіцці ідэнтычнасці, то я б зрабіць гэта так:
- навучыцца пазнаваць сваё, каб пазнаваць сваіх.
- навучыцца "плаваць" у беларускай культурнай прасторы і атрымліваць ад гэтага задавальненне.

Першы пункт пра інфарматыўнае запаўненне прагалаў у ведах, другі пра практыку і навыкі.


ШТО ТРЭБА МАЛЫМ БЕЛАРУСАМ

Калі казаць пра дзіцячую аўдыторыю, то тут доўга шукаць грамадскіх патрэбаў не давядзецца. Вялікая колькасцю бацькоў у замежжы перажываюць за тое, што іх дзеці не вырастуць беларусамі. Я не думаю, што нейкі навучальны курс можа цалкам закрыць такую праблему, але дапамагчы можа дакладна.

У маёй сям'і гучыць беларукая мова, чытаюцца беларускія кнігі, але мы, напрыклад, не вельмі часта стухаем беларускую музыку. Мы робім на каляды павука, але вельмі даўно не калядавалі і не прымалі калядоўшчыкаў. Таму пры ўсёй беларускацэнтрычнасці асяроддзя ў мяне ёсць натуральнае перажыванне, што мой сын недаатрымае нейкіх важных элементаў беларускага культурнага пазла.

І я б з задавальненнем заплаціў бы паслугу дазбірання гэтага пазла. Ведаю, што ў Варшаве зараз дзейнічае нямала розных школаў, студый і платформаў беларускацэнтрычнай накіраванасці. Але ў іх гэтая паслуга не прадаецца, а глыбака схаваная ў праграмах па літаратуры, гісторыі і геаграфіі. Кампактнага, інтэрактыўнага, інтрыгоўнага, зразумелага дзецям курса "Як быць беларусам" няма. 

Тут, я мяркую ёсць пэўная развілка ўспрыняцця. Шмат якія бацькі лічаць, што ідэнтычнасць дзяцей будзе развівацца толькі пры максімальнай колькасці беларускамоўнасці і беларускацэнтрычнасці ўсяго навокал. Таму кампактны курс беларушчыны іх не задаволіць. Якраз яны з'яўляюцца асноўнымі кліентамі існуючых беларускіх школак і студый.

Але ёсць іншыя, большыя катэгорыі бацькоў: тыя хто лічаць, што ў іх больш менш ок з гэтым пытаннем і не хапае толькі "кавалачкаў пазла", альбо такія бацькі якія баяцца з разгону кідаць сваіх рускамоўных дзяцей ў цалкам беларускамоўнае, беларускацэнтрычнае і чужое асяроддзе.

Вось для такіх кліентаў яскравы, кампактны і добрааформлены маркетынгава курс мог бы быць цікавы.

Магчымы рэферэнс тут - сучасныя курсы праграмавання для дзяцей. Унутры курса дзеці мову праграмавання Пітон, але на абвестках у іх намаляваныя чалавекі з Майнкрафта і навучання сур'ёзным рэчам праводзіцца ўнутры гэтай гульянвой прасторы. 

Магчыма, гэта адзін са шляхоў: змясціць  дзіцячы курс беларусазнаўства ў сусвет, напкрыклад, Гары Потэра. Хагрыд бываў у Менску, прыручаў там цмокаў, таму чаму б і не. Дзяленне на факультэты, урокі магіі на вершах Багдановіча, пошук гістарычных таямніц і камандная атрыбутыка. Усё гэта можа прывабліваць дзяцей.  

Пры гэтым, базавыя прыныцыпы такога курса могуць адпавядаць тым, што я прапанаваў вышыэй: навучыцца пазнаваць сваіх і навучыцца атрымлівацца задавальненне ад беларускай культурнай прасторы.

На заканчэнне яшчэ раз падкрэслю: ніякі курс не закрывае цалкам пытанне фармавання нацыянальнай ідэнтычнасці. Гэта комлексны і складаны працэс. Але менавіта таму не варта баяцца эксперыментаў, ствараць нечананыя камбінацыі і не імкнуцца агарнуць усё.


ІНШЫЯ ВАРЫЯНТЫ: ІНТЭЛЕКТУАЛЬНАЯ ГУЛЬНЯ
Да пытання інфармацыйнай неадукаванасць пасталітых беларусаў можна падыйсці і з іншага боку.

На самой справе розныя праграмы "Беларусазнаўства" існуюць цяпер у Беларусі ў вялікай колькасці. І звычайна такая праграма - гэта вялікі набор вельмі розных фактаў пра нашу краіны: "Якое возера самае глыбокае ў Беларусі", "У якім годзе Багдановіч выдаў Вянок", "Колькі год было Еўфрасінні Полацкай, калі яна адправілася ў Ерусалім", "Якія карысныя выкапні ёсць у Гомельскай вобласці".

Я не думаю, што гэты вэрхал фактаў неяк можа ўплываць на ідэнтычнасць шырокага кола людзей, але як спартовая дысцыпліна гэты набор цікавостак можа на ў гэтай справе крыху дапамагчы.

А таму вялікая інтэлектуальная гульня "Беларусазнаўства" з добрымі прызамі, зразумелай механікай і яркім маркетынгам несумненна ў цяперашняць сітуацыі добра паспрыяла нашай задачы.

І такая гульня ў значнай ступені магла б замяніць сабой інфармацыйны курс, бо людзі самі і з ахвотай вывучаць тое, што трэба. То можа падыйсці з гэтага боку?


МОВА
У інстаграме Інстытута пост пра стварэнне курса ўжо ў другім абзацы пераходзіць да пытання мовы: "Падчас вывучэння мовы дужа важныя не толькі лексіка і граматыка, але і фонавыя веды пра краіну і народ."

То бок, зноўку пра мову. І яно нібыта лагічна для Інстытута Мову, але зусім нелагічна для прапанаванага курса. Я шчыра перакананы, што ў курсе "Беларусазнаўства" пад якой бы назвай ён не існаваў не мусіць быць беларускай мовы як дысцыпліны! Нельга адначасовы вучыць чалавека кіраванню аўто і даваць яму курс па геаграфіі, каб ён ведаў куды пасля паехаць. 

Вывучэнне беларускай мовы - гэта асобная задача, з якой трэба разбірацца асобна. І гэта настолькі маштабная задача, што яе нельга блытаць з заяўленым курсам.

Зразумела, што ўнутры курса можа быць пазнавальны раздзел прысвечаны беларускай мове як унікальнай культуралагічнай і гістарычнай з'яве, але не больш за гэта. 

Выкладчыкі і ментары курса мусяць ўмець падтрымліваць навучэнцаў у іх спробах гаварыць па-беларуску, умець ствараць прадуктыўнае асяроддзе ў групах, дзе людзі будуць мець розны ўзровень беларускай. Але яшчэ яны павінныя ўмець не пераўтрваць свае заняткі ў моўную школу.

Магчыма, прыведзены вышэй тэзіс памылковы, але яго дакладна трэба правяраць. Існуе вялікая верагоднасць, што развіццю курса "Беларусазнаўства" ў любой ягонай форме можа шкодзіць якраз "лінгвістычны складнік".

НА ЗАКАНЧЭННЕ
Я шчыра жадаю ініцыятарам гэтага працэсу поспеху ў іх справе. Нам напраўду вельмі не хапае акрэсленай адукацыйнай прасторы для беларусаў, якія хочуць быць беларусамі не толькі па пашпарце, але і па сваім культурным кодзе.

Вельмі добра, што пачаўся рух у бок стварэння такой прасторы. Спадзяюся мае заўвагі будуць карысныя і падштурхнуць да новых цікавых ідэй.