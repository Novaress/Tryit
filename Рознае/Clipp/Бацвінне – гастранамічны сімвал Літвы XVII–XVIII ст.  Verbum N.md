---
title: "Бацвінне – гастранамічны сімвал Літвы XVII–XVIII ст. | Verbum N."
source: "https://www.patreon.com/posts/batsvinne-simval-59661281?l=it"
author:
  - "[[Verbum N.]]"
published: 2021-12-08
created: 2024-11-21
description: "Ottieni di più da Verbum N. su Patreon"
tags:
  - "clippings"
---
*Чаго Літва не хоча, тое маем за прысмакі,  
Маем пост, на стале няўдзячныя буракі,  
Усё нам пастаўляюць, адной рэчы не хапала,  
Бацвіння яшчэ кухні польскай не ставала*.

Hiacynt Przetocki, "Postny obiad, abo zabaweczka...", Kraków 1653.

“Пакланенне літвіноў”. Гэты парадыйны “абраз”, намаляваны Аляксандрам Каршакевічам па маёй просьбе, паслужыў таксама асноўным элементам вокладкі маёй электроннай кнігі «[Літвінская кухня](https://kniharnia.by/catalog/dlya_doma_i_adpachynku/litvinskaya_kukhnya/)». Таму што бацвінне, паднашэнне якога немаўлятку Езусу выяўленае на «абразе», доўгі час успрымалася, у вачах палякаў, як галоўны сімвал гастранаміі ВКЛ. Гэты нарыс, дарэчы, публікаваўся ў "Літвінскай кухні", але не ў такім поўным выглядзе.

Многія супы ў беларускай традыцыйнай кулінарыі носяць назву аднолькавую з іх галоўным інгрэдыентам: буракі, капуста... Такая ж логіка закладзеная і ў назву бацвіння, знакавай калісьці стравы, сімвалічнасць якой сёння амаль забытая. Акадэмічныя слоўнікі тлумачаць бацвінне як

1) лісце і сцёблы буракоў  
2) страву, прыгатаваную з бурачных лісця і сцёблаў

Да гэтых значэнняў варта было б дадаць і трэцяе: адмысловы гатунак буракоў, які вырошчваюць менавіта дзеля бацвіння, а не караняплодаў. Гэта так званыя лісцевыя буракі, або “мангольд”, як называюць іх немцы. У Еўропе гэтая зеляніна досыць папулярная, а ў нас малавядомая, але паколькі хвалі спажывецкай рэвалюцыі няўхільна нас накрываюць, дык зарэзерваваць за ёй гістарычна абгрунтаваную назву варта ўжо зараз. Але маладое лісце надаецца на салаты, супы і іншыя стравы і ў звычайных буракоў. З бацвіння, як і ўласна з буракоў, можна гатаваць халаднік. Але халаднік, як таксама знакавая страва, заслугоўвае асобнай размовы, а гэтым разам мы ўсё ж пагаворым пераважна пра бацвінне гарачае, не тое, каб зусім забытае ў Беларусі, але без належнай рэпутацыі, “рэстараннай прапіскі” і з цьмянай для большасці нашых сучаснікаў міфалогіяй.

Сезон на бурачанае бацвінне трывае досыць коратка, 1-2 месяцы, так што стравы з яго ядуць пераважна ўвясну ці на пачатку лета. Пазней, калі пачнуць развівацца караняплоды, бацвінне робіцца грубейшым і нясмачным, таму ласавацца маладымі бурачаным лісцем трэба, пакуль яно маладое ды далікатнае. Зрэшты, сезон можна і працягнуць. Зразумела, можна скарыстацца лядоўняй. Але нашы продкі рабілі інакш. Бацвінне буракоў, як і іншую “дармавую” зеляніну – лiсце шчаўя, крапiвы, лебяды ў траўні-чэрвені збiралi да iх цвiцення, складвалi ў фаскi i макiтры, перасыпалi па слаях соллю, дадавалi кмену i iншых духмяных эёлак, квасiлi ў запас, а пазней да самай восені гатавалi розныя вадкiя стравы (варывы). Але, напрыклад, у праваслаўнае свята Дзень адсячэння галавы Іаана Прадцечы 11 верасня (29 жніўня ст.ст.) чырвонае бацвінне баяліся варыць з-за прымхаў, бо верылі, што інакш у доме на працягу года праліецца чыя-небудзь кроў. Зрэшты, хаця наша бацвінне вядомае і ў посным варыянце, яно ўсё ж лепш праяўляе свой характар у тлустай, скаромнай версіі. Гаршкі ці саганкі на кіслыя стравы (бацвінне, боршч, капусту, шчаўё) былі заўжды асобныя, адрозныя ад посуду для варкі прэсных: крупніку, заціркі, макароны.

Самы просты традыцыйны спосаб заквасіць бацвінне – хутка, на адзін вар – накрышыць, апарыць, дадаць некалькі скарынак чэрствага чорнага хлеба і пакінуць (лепш за ўсё ў керамічным гаршчку) на 2-3 дні. Зрэшты, калі няма магчымасці або цярпення чакаць, можна проста скарыстацца лімоннай кіслатой. Лісце буракоў і так мае натуральны кіславаты смак, а сцёблы – саладкаваты, гэтае спалучэнне і робіць смак бацвіння такім асаблівым, можна сказаць – падкрэслена сармацкім.

Як і большасць іншых вадкіх страў, бацвінне доўгі час было прынята “закалочваць”, г.зн. загушчаць мукой, пакуль у ХІХ ст. не распаўсюдзілася бульба. Як вядома, любы сялянскі суп мусіў быць вельмі густым (бо другой стравы найчасцей і не было), з іх больш рэдкіх гарадскіх аналагаў кпілі – «крупіна за крупінай ганяецца з дубінай». Штосьці крухмалістае абавязкова мусіла дадавацца дзеля г.зв. “путранасці”. Спачатку вараная бульба дадавалася ў бацвінне пераважна расцёртая ў “камы”, але ў больш сучасным варыянце гэта проста пакрышаная бульба. У літоўскай кухні дагэтуль дадаюць панцак (ячныя крупы). Смак бацвіння выдатна падкрэсліваюць варанае яйка і кроп – гэтыя два дадаткі можна лічыць абавязковымі для бацвіння, незалежна ад таго, ці мы варым халаднік, ці гарачую суп з бацвіння. Таксама класічны дадатак да ўсіх варыў такога тыпу – смятанa (або сыракваша ці маслянка).

Бацвінне было настолькі характэрнай стравай жыхароў ВКЛ, што ў “Кароне” (Польскім каралеўстве) XVII–XVIII ст. літвінаў называлі *boćwiniarze* – грэблівая мянушка, у якую ўкладаўся прыкладна такі змест, як пазней у Савецкім Саюзе ў слова “бульбашы”. Для напышлівага падданага Польскай кароны было відавочна, што толькі такі дзікун, як літвін, можа есці гэтую “свінскую” страву (што праўда, бацвінне і дагэтуль сапраўды часта вараць свінням). Бацвінне, бярозавік, і жонкі, якія нібыта леккадумна, і ледзь не са згоды мужоў, дораць сваю пяшчоту першаму-лепшаму госцю – такі стэрэатып літвінаў быў калісьці распаўсюджаны ў нашых заходніх партнёраў па “Саюзнай дзяржаве” тых часоў. Кожны трэці сейм Рэчы Паспалітай, якіпасля 1673 г.  мусіў праходзіць у “варварскай” Горадні, лічыўся занадта вялікай саступкай “сепаратыстам”:

*Litwa sejm z Warszawy przeniosła do Grodna,  
Gdzie dotąd z wilki dzikie sejmowały świnie,  
Trudno też o inakszy dowcip na boćwinie* .

(«Літва сойм з Варшавы перанесла ў Горадню,  
Дзе дагэтуль саймавалі дзікія свінні з ваўкамі.  
Цяжка знайсці інакшы дамарошчаны досціп».)

Яшчэ адна здзеклівая прымаўка з тых часоў: «У нашага Радзівіла бацвінне нарадзіла, а хлеба - ані кавалка» („U naszego Radziwiłła boćwina się obrodziła, a chleba ani kawałka!“). Упершыню гэтая дражнілка з“яўвілася ў памфлеце [*Prawdziwa jazda Bartosza Mazura jednego do Litwy na służbę podczas trybunału roku 1643 wyprawiającego się. Gdzie się dostatecznie opisuje przypowieść: "Ze dżdżu pod rynnę*](https://www.jbc.bj.uj.edu.pl/dlibra/publication/875298/edition/840841)*"* За прозвішчам «Радзівіл» хутчэй за ўсё, у першую чаргу маецца на ўвазе [Януш Радзівіл (1612-1655),](https://be.wikipedia.org/wiki/%D0%AF%D0%BD%D1%83%D1%88_%D0%A0%D0%B0%D0%B4%D0%B7%D1%96%D0%B2%D1%96%D0%BB_\(1612%E2%80%941655\)) лідар літоўскіх пратэстантаў, гетман вялікі літоўскі і ваявода віленскі, ініцыянтар заключэння сепаратнай Кейданскай уніі са Швецыяй, які ў польскай гістарыяграфіі мае адназначную рэпутацыю здрадніка.

![](https://c10.patreonusercontent.com/4/patreon-media/p/post/59661281/b049fab2042e4459b8f652ce187925e7/eyJ3ZWJwIjowfQ%3D%3D/1.jpg?token-time=1733443200&token-hash=c_bze1Up2zz9NxxpLIYbyakGkN3b7Ki8o0ofKADxT1M%3D)

Польскі шавіністычны погляд на ВКЛ зрабіў з Януша Радзівіла, палымянага прыхільніка незалежнасці ВКЛ, - таксама і аматара "плюгавага" бацвіння

Вядомая яшчэ і такая пагардлівая прыказка: «У літвіна бацвінне ўрадзіла, што ж, калі хлеба няма...» «U Litwina zrodziła się boćwina, cóż, kiedy chleba niema …“.

Сапраўдны міжнацыянальны канфлікт, у якой бацвінне фігуравала сімвалам, адбыўся ў Вільні ў 1662 г. Ян Хрызастом Пасэк, вядомы авантурыст і забіяка, выйшаў пераможцам у нейкай карчэмнай авантуры з літоўцамі і, паводле яго слоў, накрэмзаў на сцяне карчмы пагардліва-трыўмфальны вершык, у якім пахваляўся, што нікому не ўдалося прымусіць яго ў Вільні «пакаштаваць бацвіння»:

*Za coś mię, kurwysynu, dudek , napastował?*

*Wszakżem boćwiny w Wilnie nic nie zakosztował,*

*Bo to świńska potrawa, jeść się jej nie godzi.*

*Widzę, Litwin a świnia w jednej sforze chodzi:*

*Świnia, chceli co zwąchać, to chodzi po nocy,*

*Litwin zaś na rabunek, jakby wybrał oczy .*

*Atoż masz, Litwoś geras: pamiętaj rabunek,*

*Gdyś wziął od polskiej szable po łbu podarunek”*

Сустракаўся варыянт грэблівай мянушкі літвінаў: *Lićwiaki–Boćwiaki*. Літоўскі гісторык ХІХ ст. Шыманас Даўкантас у сваёй знакавай для пачаткаў літоўскай гістарыяграфіі працы "Звычаі старажытных літоўцаў" тлумачыў гэты выраз як доказ містычнага жаху палякаў перад літоўцамі, а не пагарды. Быццам бы пад час сваіх набегаў на Польшчу ХІІІ-XIV ст. літоўцы бралі з сабой бацвінне, і яно стала ўспрымацца як сімвал іх вайсковай удачы і мужнасці. Канешне, гэта тыповая рамантычная містыфікацыя, бо ніякіх дакументальных згадак, якія з вязвалі бацвінне з літоўскімі набегамі, з адпаведнай эпохі, невядома. Ды і сама гісторыя не выглядае праўдападобнай.

Дарэчы, насамрэч бурачанае бацвінне не расце само, як і збажына, яно патрабуе сякой-такой працы, пра што кажа, напрыклад, вершык з беларускага дзіцячага фальклору:

*Хто не ўмее араць,  
Таму хлеба не даць,  
Ні капусты, ні бацвінні  
Хай пасець у полі свінні.  
Яму свінні дакучылі,  
Хутка араць навучылі.*

Нягледзячы на ўсе кпіны, бацвінне (па-польску *botwinka*) ў рэшце рэшт увайшло ў канон польскай кухні як «крэсовая» або «літоўская» страва – хаця, як і ў іншых выпадках, мала хто з сучасных палякаў усведамляе шматзначнасць гэтага азначэння: «літоўскі». Сёння палякі саромеюцца бацвіння куды менш, чым беларусы, і смела эксперыментуюць з самымі рознымі інгрэдыентамі: курыны булён, ракавыя шыйкі, шпарагі, любіста… Зрэшты, большасць гэтых прадуктаў – частка нашага агульнага «сармацкага» канону, табуізаванага беларускім нацыянал-сацыялізмам ХХ–ХХІ ст. як «панскія»

У сучаснай Літве бацвінне называюць *lapienė* (ад *lapas*– “ліст”), але нярэдка таксама і *batviniai*. У паўночна-заходніх дыялектах беларускай мовы ёсць гэтае слова: *лапеня*. Яе гатуюць не толькі з маладога лісця буракоў, але і са шчаўя, лебяды, сніткі, дзьмухаўца, крапівы. Але ж і па-беларуску слова “бацвінне” ў шырокім сэнсе азначнае націну любой з гэтых раслінаў). Яшчэ адзін варыянт беларускай назвы “бацвінне» – бацвіннік. Не грэбавалі гэтай стравай і беларускія габрэі, пра што сведчыць прозвішча расейскага чэмпіёна свету па шахматах М.Бацвінніка, чые продкі былі з Менскай губерні. Руская *ботвинья* – страва, роднасная нашаму бацвінню, але не зусім тоесная. Па-першае, гэта выключна халаднік, звычайна на квасе - гарачай версіі сучасная руская кухня фактычна не ведае. Па-другое, у якасці зеляніны ў ёй цяпер чамусьці зусім не ўжываецца бацвінне буракоў, а толькі крапіва, лебяда, шчаўё, шпінат, зялёная цыбуля, і г.д. Па-трэцяе, у яе заўжды кладуць (асобна адваранае) рыбнае філе – асятра, ласося, сцерлядзі, судака і г.д.: таннае бацвінне і дарагая рыба складаюць своеасаблівы кантраст. Гэтая кантрастнасць з рускай кухні была запазычаная і шляхецкай кухняй Літвы ХІХ ст. У кнізе Вінцэнтыны Завадзкай “Літоўская кухарка” падаецца рэцэпт бацвіння з ласосем. У меню славутага віленскага рэстарана Шуман у канцы ХІХ ст. таксама прысутнічае бацвінне з асятрынай і ласосінай.

У сучаснай Расіі, гэтая страва, бадай, ператварылася ў своеасаблівы “атракцыён” для заходніх турыстаў, бо ў яе дзе-нідзе дадаюць і вішні, і дыню, і нават віно ды гарэлку, – магчыма, гэтая экзотыка сапраўды паўтарае капрызныя густы паволжскіх купцоў часоў ці то драматурга Астроўскага, ці то рэжысёра Міхалкова. Але ад агульных каранёў з нашым бацвіннем, калі такія былі, гэтая страва адышла досыць далёка. Зрэшты, імкненне здзівіць гасцей экзотыкай у наш кліпавы ды кічавы, постмадэрнісцкі час, абсалютна непазбежнае, ну то і ў радаводзе нашага бацвіння можна пашукаць чагосьці гэткага. Але, у адрозненне ад рускай сваячкі, гэтая страва наўрад ці ўпішацца ў посны фармат. Як сцвярджаў калісьці вялікі містыфікатар Вацлаў Ластоўскі, “асабліва славіцца бацьвіннік з сьвіннымі ванглёнымі вушамі і скабамі, беляны сьмятанай”.

Рэцэпт сапраўднага глыбоцкага бацвіння, магчыма, ідэнтычнага таму, якое апяваў Ластоўскі, зафіксавала нястомная вядучая ТВ-праграмы «Беларуская кухня» Ларыса Мятлеўская ў меню [аграсядзібы «Родны кут](https://www.svaboda.org/a/2075881.html)»: бацвінне, у ідэяле, заквашваецца або марынуецца. Калі страва гатуецца са свежага  бурачанага бацвіння, то дадаецца лімонная кіслата або воцат. Булён варыцца на вэнджаных вушах або костачках, дадаецца кмен, бульба, морква,зеляніна, дадаецца паста з абсмажанай мукі, вады і смятаны. У канцы крышыцца варанае яйка, варыцца яшчэ 30 хв.

Я такога пакуль не каштаваў, але чамусьці хочацца верыць, што менавіта такую страву і трэба прызнаць кананічнай, самай сапраўднай крывіцкай. Можа быць, яго варта назваць “бацвінне *a la Lastowski*”, або “бацвінне па-дзісенску”? Хай бы за гэтую ідэю ўхапіліся землякі Ластоўскага ды Драздовіча з былога Дзісенскага павету, багатага калісь на містыку і аўтэнтыку, мусіць, яшчэ з часоў, калі тут моцна і яскрава, як мала дзе яшчэ ў краіне, сутыкнуліся полацкі і літоўскі ўплывы. Бадай, праз недахоп месца і часу адкладзем пакуль фантазіі, якой бы магла быць рэгіянальная дзісенская кухня…

![](https://c10.patreonusercontent.com/4/patreon-media/p/post/59661281/24fd3f7167c14cfd97b46f0cfb67a70f/eyJ3ZWJwIjowfQ%3D%3D/1.jpg?token-time=1733443200&token-hash=uAYmcl0wfUJNPRjNhjrLeUaSTn6ocivADo_LMneO4lk%3D)

Такім прывабным убачыла бацвінне мастачка Алеся Галота.

**Рэцэпты**

**Бацвінне**

450 г касцей для булёну  
2 л вады  
1 сярэдняя морква  
1 корань пятрушкі (або сельдэрэя)  
1 цыбуліна  
3 сярэднія бульбіны  
Соль паводле смаку  
1-2 бабкі (лаўровае лісце)  
Па 3-5 гарошын чорнага перцу і “англійскага зелля” (духмянага перцу)  
1 добры пук бацвіння з маладымі бурачкамі  
Па 1 невялічкім пучку зеляніны: зялёная цыбуля, пятрушка і кроп  
1 ст. лыжка тлушчу  
2 ст. лыжкі мукі (опцыя)  
½ шклянкі смятаны  
3 вараныя яйкі

Прамыць косці, заліць халоднай вадой і давесці да кіпення. Зняць шум, праварыць яшчэ 1 хв., дадаць моркву (кубікамі або таркаваную на грубай тарцы), пакрышаны корань пятрушкі, пасераваную цыбулю, пакрышаную бульбу, соль і спецыі. Варыць, пакуль бульба не зробіцца мяккай (каля 15 хв.) Добра прамыць бацвінне, пакрышыць, апарыць (або праварыць 2-3 хв.). Дадаць у суп бацвінне і добра прамытую і пасечаную зеляніну і варыць яшчэ 8-10 хв. Калі будзеце дадаваць муку: (як на сучасныя густы, гэта неабавязкова, дастаткова размяць вараную бульбу і вярнуць яе ў суп, праварыць некалькі хвілінаў). На патэльні растапіць тлушч, пакласці муку і, падліваючы крыху булёну, варыць да ўтварэння густога пюрэ (або змяшаць муку з невялікай колькасцю вады ў аднародную пасту, потым дадаць смятаны, старанна перамяшаць), якое дадаць да супу за 1-2 хв. да канца гатавання.

Дадаць смятану і палавінкі (або чвэрткі) вараных яек. Падаваць гарачым.

**Лапеня па-літоўску**

1 добры пук бацвіння (націння буракоў, або рэпы, шчаўя, шпінату і г.д.)  
2 л. вады ці ялавічнага булёну  
3 ст. лыжкі панцаку (ячных круп)  
2 бульбіны  
Соль паводле смаку  
120 г. смажанага бекону  
½ шклянкі смятаны

Прамыць і асушыць бацвінне, пакрышыць, заліць гарачай вадой і давесці да кіпення. Зліць ваду. У кіпень ці гарачы булён скласці бацвінне, прамыты панцак, накрышаную кубікамі бульбу, соль. Варыць да мяккасці бульбы. Дадаць падсмажаны бекон – скрылькі разам з топленым тлушчам. Падаваць гарачай са смятанай.

**Кансерваванае бацвінне на зіму**

маладыя бурачкі разам з бацвіннем  
лімонная кіслата

Дробна пакрышыць бацвінне і бурачкі, скласці ў рондаль, заліць кіпенем так, каб цалкам пакрыць вадой, варыць 5 хв., адкінуць на друшляк, даць сцячы. На кожны літр кансервы дадаць 1 лыжачку лімоннай кіслаты без горкі. Гарачай раскласці кансерву па слоіках, пастэрызаваць. Закатаць машынкай і захоўваць у халодным месцы.

**Дадатак: жартоўныя беларускія калядкі пра літвінаў і бацвінне.**

У першай і другой «літвіны», мяркуючы па імёнах, гэта русіны-ўніяты або нават праваслаўныя, якія жывуць у Літве, а ў трэцяй гэта яўна літоўцы-балты. Дарэчы, ва ўласна літоўскі (літоўскамоўны) фальклор усе гэтыя кпіны з «бацьвіняжаў» не трапілі.

**1:** [**З успамінаў віленчанкі Юліяны Мэнке**](https://knihi.com/Julijana_Vitan-Dubiejkauskaja/Maje_uspaminy.html) **(жонкі архітэктара і беларускага нацыянальнага дзеяча Вітан-Дубейкаўскага)**

"– Памятаю толькі, што ўсе прыносяць Сьвятому Дзіцяці дары й затым  
пяялі: "Вось прыйшлі і два Ліцьвіны, прынясьлі гаршчок бацьвіны! Ах,  
дурныя вы, Ліцьвіны, не хачу вашай бацьвіны!" затым была прыпеўка:  
"Скачы Саўка, скачы Машка, выпіў сам гарэлкі пляшку" і йшлі скокі. Адзін  
наш работнік, які быў зь Беласточчыны, падтрымаў тату ў гэтых скоках. Мы  
ўсе сьмяяліся. Потым тата апавядаў, што хлапчуком, калі яго бацькі жылі  
ў Хорашы ля Беластоку, ён бегаў зь дзяцьмі Хрыста славіць і пяяў зь імі  
беларускія калядкі і гэтую яшчэ прыпомніў. "

Юліяна Вітан-Дубейкаўская (дзявоч. Менке, псеўд. Кветка Вітан;12 снежня 1886 , Вільня — 1970, Нюрнберг, Германія)— беларуская мастацтвазнаўца, педагог, мемуарыстка.

**2: Калядка,** [**зап. Цімафеем Акудовічам**](https://cymus.livejournal.com/49324.html)**, 2010 г., в. Коўзаны, Пастаўскі раён**

*Неба, зямлі Пан багаты,  
Ляжыць памежду быдляты.*

*Ані жменькі ў яго сенцы,  
Ані рубінкі палаценца,  
Прачыстая паглядаіць,  
Ні адкуль гасцей ні маіць.*

*Прыйшлі да яе пастыры,  
І зайгралі ёй на ліры,  
Гапка, Усціння – дзве маладзіцы,  
Прыняслі гаршочак галавіцы.*

*Кузьма, Дзям’ян, два літвіны,  
Прыняслі гаршочак бацвіны.  
Стары Ёсіф усё думаіць  
На ліцьвінаў паглядаіць.*

*“Чаму ж вы дурні ліцьвіны  
Пан Езус ня есць бацвіны,  
Прынясіце кашкі з малачком,  
Альбо з мядовым сачком.

Пан Езус вам ласкаў будзіць,  
Па век векаў не забудзіць”.

*

**3\. Традыцыйная калядка «У Бэтлееме, убогім доме…" пачатку XVIII ст.**

*Усе па плаціцы далі Уладыцы.*

*Ярмей з Гапонам — валы з прыпонам.*

*Ёнас з Юргасам, з пушчы літвіны,*

*Няслі Хрыстові з салам бацвіны.*

*Хімка з Агапкай, дзве маладзіцы,*

*У дар Хрысту далі коўш галавіцы.*

Цытуецца паводле выдання: Анталогія беларускай паэзіі. Т.1. Мн., 1993. С.127-129. || Арыгінал, паводле В. Ластоўскага,  быў знойдзены на аркушыку, укладзеным у выданне: Служебник. Супрасль, 1726. (В. Ластоўскі. Гісторыя Беларускай (Крыўскай) кнігі. Коўна. 1926. С. 631-632). Улічваючы метадалогію Ластоўскага, цалкам можа быць фальсіфікатам