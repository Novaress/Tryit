Добры дзень!

Мяне завуць Цімафей Акудовіч. Я нарадзіўся ў Менску ў 1983 годзе. Скончыў школу ва Ўруччы і ў 2000 годзе паступіў ў БДПУ імя Максіма Танка, на гістарычны факультэт (спецыялізацыя - гісторыя і рэлігіязнаўства).
На гістфаку далучыўся да краязнаўчага студэнцкага клуба "Дыярыуш", дзе пачаў вадзіць экскурсіі па Беларусі. 

Таксама ў студэнцкія гады патрапіў у таварыства "Этна" пры Універсітэце Культуры і заняўся грамадкай дзейнасцю. Мы праводзілі валанцёрскія летнікі ў Крэва, Залессі, ладзілі беларускія вечарыны і вандроўкі.

Ужо пасля ўніверсітэта праз "Этну" я патрапіў у грамадскую арганізацыю "Беларускі камітэт ІКАМОС", дзе шмат год займаўся рознымі валанцёрскімі праектамі: мы арганізоўвалі ўнясенне ў дзяржаўны спіс помнікаў розных гістарычных аб'ектаў па Беларусі, ладзілі летнікі ў Гальшанах, апісвалі гістарычныя могілкі. 

Напэўна, буйнейшы праект таго часу - штогадовая акцыя "Фэст Экскурсаводаў", якой я займаўся з 2009, дзесьці па 2017 год. На 18 красавіка (міжнародны дзень помнікаў) мы арганізоўвалі некалькі соцен бясплатных пешаходных экскурсій па ўсёй Беларусі.

У той жа час адвучыўся ў аспірантуры ЕГУ (навуковы кіраўнік Генадзь Сагановіч). Напісаў працу "Шляхта ВКЛ на Чатырохгадовым Сойме 1788-1792 года", але не абараняўся. Таму маю толькі ступень магістра гісторыі.

У 2013 годзе далучыўся да грамадскай арганізацыі "Студэнцкае этнаграфічнае таварыства". Займаўся развіццём народнай танцавальнай культуры ў розных гарадах.

Але пры ўсіх актыўнасцях асноўны мой занятак ад 2005 і да 2021 года - гэта экскурсіі па Беларусі. Вельмі шмат вазіў дзіцячыя групы, распрацоўваў індывідуальныя туры для дарослых. У 2019 годзе запусціў аўтарскі праект пешаходных экскурсій па Менску "Набліжэнне", у межах якога падрыхтаваў і праводзіў каля 15 маршрутаў.

У першай палове 2020 года, пад час кавіду, заняўся творчасцю: завёў тг канал "Беларускі Бабілон", пачаў здымаць відэа і пісаць папулярныя артыкулы ў "Нашу Гісторыю". З таго часу досыць актыўна пішу.

У другой палове 2020 годзе, зразумела, хадзіў, гуляў, удзельнічаў у арганізацыі дваравых актыўнасцяў, вадзіў экскурсіі для дваровых супольнасцяў.

З'ехаў у канцы ліпеня 2021. Цяпер з сям'ёй жыву пад Варшавай.

Тут супрацоўнічаю з тэлеканалам БЕЛСАТ, дзе вяду гістарычна-забаўляльную перадачу "Вусы Скарыны". Хутка мусіць пачацца трэці сезон.

Таксама вяду праект "Магістраты", у межах якога збіраю супольнасці народных спонсараў для падтрымкі карысных беларускіх ініцыятыў. Спрабую (хоць пакуль і не вельмі ўдала) развіваць тэму асэнсаванага "падатку" у развіццё будучыні Беларусі.

Ужо ў Польшчы запусціў свой аўтарскі блог "Менскі час", дзе час ад часу выкладваю эсэ на розныя тэмы. 

Жанаты, маю сына Пятра (8 год).

Хрышчаны ў праваслаўе, але ў свядомым жыцці прыйшоў да грэка-каталіцтва, дзе вянчаўся і хрысціў сына. У Польшчы царкву на жаль наведваю нячаста.



Добры дзень!

Дзякуй вялікі за запрашэнне падаць заяўку на далучэнне да масонскай супольнасці. Прапанова вельмі нечаканая і прыемнае. Пры ўсіх сваіх гістарычных (у тым сэнсе, што не міфалагічных) ведах пра масонаў, давялося пару дзён пасумнявацца, ці гэта ўсё на самой справе).

Калі я правільна разумею, масонскія сустрэчы - гэта пра ўзаемнае ўзбагачэнне, працу на сабой, супольнае думанне і вельмі высокаякасны нэтворкінг. Перспектыва далучыцца да такога кола мяне вельмі натхняе. 

Спадзяюся, што калі буду далучаны, то стану карысным для супольнасці.

З павагай, Цімох Акудовіч
