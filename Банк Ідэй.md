Назва ідэі ідэнтычная назве існуючага праекта, але яна прапануе больш зразумелую методыку працы. Найперш у выглядзе конкурса.

На дадзены момант мы маем праблему: адсутнічае вобраз будучыні Беларусі і яе развіцця. Спробы сфармуляваць гэты вобраз праз агульныя словы і метафары не маюць зараз вялікага эфекту. Ідэі рэформаў, якія можна будзе распачаць ужо ў вольнай Беларусі таксама цікавяць толькі вузкае кола экспертаў (хоць рабіць гэту работу важна).

Гіпотэза: магчыма вобраз будучай Беларусі мы можам сфармуляваць не праз абагуленні і метафары, а праз афармленне некалькіх дзясяткаў ідэяў канкрэтных праектаў, рэалізацыя якіх выведзе беларускую супольнасць на новы ўзровень развіцця.

Кожная ідэя - прапанова амбітнага рашэння, якое б закрывала зразумелую боль беларусаў. Ідэя мусіць быць прапісана дастаткова падрабязна, але менш, чым падрабязная грантавая заяўка. Вельмі пажадана, каб ідэя мела нейкі аналаг у сусветнай практыцы.

Сума такіх ідэй стане і вобразам будучыні і натхненнем і матывацыяй. Яна ж дазволіць распрацоўваць рэалістычныя стратэгіі развіцця.

Наяўнасць такога спісу добра прапісаных і адабраных ідэй стварыла б імпульс у грамадстве да іх рэалізацыі. Зацікаўвіліся б буйныя ахвярадаўцы, кампетэнтныя менеджары, сфармаваўся б запыт у грамадстве.

Падаецца, што найлепш сфармуляваць такі спіс ідэй можна праз конкурс.


[[прастора ідэй]]

#эсэістыка