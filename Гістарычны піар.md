Сёння знеслі крыж Гадлеўскаму ў Менску. Нядаўна тое ж адбылося з помнікам Ларысы Геніюш. У Беларусі перыядычна ганьбяць важных для нашай гісторыі асобаў і спрабуюць выбудаваць новы ідэалагічны наратыў.  
  
Што з гэтым можна зрабіць? Чамусьці лічыцца, што пакуль мы не будзем сядзець у кабінетах на Карла Маркса, то нічога. Але гэта няпраўда, а хутчэй самападман.  
  
Немагчымасць цяпер (сілай адміністрацыйнага рэсурсу) прымусіць большасць беларусаў ацаніць значэнне асобы Гадлеўскага для нашай гісторыі, не павінна быць апраўданнем у бяздзеянні на гэтым полі.  
  
Дык што можна рабіць?  
  
Відавочна, што барацьба на ідэйным фронце складаная і шматузроўневая, але я з ходу накідаў некалькі ідэй, якія маюць права на абмеркаванне.  
  
1. Неабходнае сістэмнае ўшанаванне беларускіх месцаў памяці за мяжой. Іх нямала.  
  
Некаторыя ўжо раскрытыя, але далёка ня ўсе. Некаторыя раскрытыя, але знаходзяцца ў заняпадзе.  
  
Тэхнічна гэта самы зразумелы фронт работы. Трэба шукаць інфармацыю, збіраць базы дадзеных, выяўляць праблемы, збіраць грошы на іх вырашэнне.  
  
Пры сістэмнай рабоце эфект будзе заўважны на ідэалагічным фронце, нягледзячы нават на тое, што ўся дзейнасць будзе весці за мяжой. Думаю, што для таго ж Гадлеўскага і Геніюш можна знайсці месцы памяці за мяжой.  
  
2. Патрэбная каманда піаршчыкаў па запуску акцый памяці. Можна нават у фармаце хуткага рэагавання. Дзесьці штосьці знеслі - праз суткі сотні пастоў, выступы адмыслоўцаў, нейкія сімвалічныя дзеянні. Памяць яна ж у галовах, а не ў каменні.  
  
Калі знік помнік Геніюш я бачыў вялікі запыт ад людзей на нейкае такое супольнае дзеянне. Але не было каму арганізаваць.  
  
4. Зрэшты, піаршчыкі патрэбныя і для дзейнасці з аддаленым эфектам. Даўно думаю пра неабходнасці нейкага ўмоўнага "Дэпартамента Святаў". Нам трэба думаць і спрабаваць як заўважна адзначаць 9 жніўня, што рабіць на 27 ліпеня (25 жніўня?), у якім фармаце прэзентаваць 8 верасня. Трэба пашыраць культуры Купалля і Калядаў. Як высветлілася, і з днём каранацыі Міндоўга нешта трэба рабіць)  
  
Карацей, работы процьма. Спіс ідэй можна працягваць. Але паўстае пытанне.  
  
Хто гэтым мусіць займацца?  
  
Відавочна, доўгатэрміновыя ініцыятывы, а лепей арганізацыі. Бо патрэбная сістэмнасць і накапленне вопыта.  
  
Вось жа маем сітуацыю. Праблема зразумелая, варыянты рашэння ёсць (можна прыдумаць больш), талковыя выканаўцы і фінансы таксама дзесьці побач.  
  
Пытанне: як гэта ўсё сабраць разам, каб яно пачынала працаваць?

[[@ БІПГ]]
[[ідэя структуры]]
