Вырашыў выкласці свае думкі наконт моўнай сітуацыі, карыстаючыся дыскусіяй вакол сайта Службы Хуткай дапамогі, але не ўлазячы ў саму дыскусію.

5 разоў правіў тэкст, а пасля зразумеў, што найлепей якраз скарыстацца дыскусіяй, каб сваю думку разгарнуць. Таму пачну з незнаёмага мне мужа невядомай мне аўтаркі рэзананснага паста ў ФБ.

Фэйсбук ужо каторы дзень ганіць гэтага бедака за тое, што той прапускае навіны па-беларуску і чытае толькі па-руску. 

Ну і падаецца ёсць агульная згода фэйсбука, што на ўсіх гэтых сярэднестатыстычных беларусаў, якія "скроляць беларускую мову" нам начхаць. Яны вартыя толькі нашых мемаў. Можа паглядзяць і нешта зразумеюць.

Але што калі падысці да гэтай справы канкрэтней? Нашая агульная мэта - пашырэнне беларушчыны (калі фармуляваць максімальна каротка). І самы эфектыўны шлях тут - актыўнае навяртанне ўжо існуючых беларусаў, тых самых, якія цяпер "скроляць беларускую мову". Іншых у нас няма.

Адсюль практычнае пытанне: якой моўнай палітыкі мусяць прытрымлівацца вялікія палітычныя і грамадзкія праекты, каб спрыяць "навяртанню" у беларушчыну ўсіх гэтых грэбуючых сваімі каранямі мужоў і жанок.

Самы відавочны адказ - рабіць усё па-беларуску. Выключна па-беларуску.

Але мне падаецца, што гэта не зусім правільны адказ. Бо выключна беларускамоўныя праекты робяць нашу культурніцкую прастору мацнейшай і большай, але слаба ўплываюць на далучэнне новых людзей. 

Бо галоўнае ў пашырэнні беларускамоўнай прасторы - гэта не моўныя практыкаванні, веданне ўсіх лінгвістычных правілаў і не татальная монамоўнасць. Галоўнае - гэта давер да гэтай прасторы. Прывабнасць і карыснасць, якая мусіць быць бачнай і за сценамі нашай прыгожай вежы са слановай косткі.

Менавіта давер дазваляе людзям наблізіцца прасторы, якую яны па розных прычынах лічылі небяспечнай, а цікаўнасць і практычная патрэба прымушаюць пачаць кантактаваць з гэтай прасторай. Не заўсёды гэты кантакт скончваецца навяртаннем, але хаця б маленькі след пакідае.

І вось дзіўным чынам, адсунасць расейскай мове ў буйным беларускім праекце гэты давер і прывабнасць, як мне падаецца, змяшнае, а прысутнасць, як ні дзіўна павялічвае. 

Тэзіс "расейская мова мова спрыяць беларусізацыі" выглядае дзіўна і ерытычна, але дзе я не маю рацыі?

Мне так падаецца, што расейская мова ўнутрны добрага беларускага праекта можа быць мастом па якім рускамоўныя прыходзяць да беларушчыны. Прычым гэта мост з аднабаковым рухам. Бо ў адваротны бок рэдка хто ходзіць.

Відавочна, што ўсё гэта працуе, калі сам па сабе праект базава і грунтоўна беларускацэтрычны і беларускамоўны.

Мне падаецца, што мы ўжо дастаткова моцныя як супольнасць, каб не баяцца містнычнай заразнасці расейскай мовы, а наадварот выкарыстоўваць яе як прынаду для сваіх справаў. Там дзе гэта актуальна.

Таму мне падаецца, што кажучы пра вялікія палітычныя і грамадскія праекты рэцэпт моўнай палітыкі досыць просты:

1. Нэмінг, брэндзіг, пазіцыянаванне мусіць быць па-беларуску. Асноўная мова - беларуская.
2. Расейская мова мусіць прысутнічаць на узроўні базавага функцыянала. 

І гэта не пра схіленне перад рускім светам і не пра эмпатыю да рускамоўных беларусаў. Гэта пра пашырэнне беларускамоўнай прасторы праз планаванне і адэкватнасць.

Бо калі мы робім нейкія добрыя і карысныя рэчы, то варта паклапаціцца, каб дасяг да іх быў максімальна просты.

[[@ адукацыя і ідэнтычнасць]]


#эсэістыка