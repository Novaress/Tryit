 https://docs.google.com/document/d/1NSh-pNJEkPM6nR1jBdNES5zFsGltbF9QRVeXq6HDCqw/edit#heading=h.zbhewa46lbej

*На вялікі жаль не магу прысутнічаць на сустрэчы і агулам ня ведаю на якім этапе знаходзіцца зараз праца, але вырашыў выкласці некаторыя свае думкі. Думкі крыху радыкальныя і не “прычасаныя”, але для абмеркавання могуць быць карысныя.*  
  
*З павагай, Цімох Акудовіч*

  

Заўвагі да назвы

  

Слова Адраджэнне ў назве выклікае пытанні. Што плануецца адраджаць? Ці быў у гісторыі Беларусі такі перыяд, які мы хочам адрадзіць?

  

На маю думку няма. Вельмі блізкі да эталону перыяд XVI ст., але адраджаць яго складана. Гэта вельмі даўнія часы і там фармаванне культуры мела сваю непаўторную логіку. Гэта не тое, што нам трэба цяпер адраджаць.

  

Трэба памяняць фокус: мы цяпер будуем новае. Будуем на гістарычным грунце, відавочна. Але не так шмат гістарычных рэчаў нам трэба Адрадзіць. Асаблівасць сітуацыі якраз у тым, што ў нас развязаныя рукі ў выбары - якой дарогай ісці і да чаго.

  

На маю думку, значна лепшы тэрмін для выкарыстання “будаўніцтва”. Стратэгія беларускага нацыянальнага будаўніцтва.

  

Дарэчы, звярніце ўвагу, як моцна мяняецца сэнс, калі мы мяняем слова Адраджэнне на слова Будаўніцтва. "Адраджэнне" трымае нас выключна ў поле культурнага поля. Адраджаем мы культуру і мову.

  

А вось нацыянальнае будаўніцтва мае на ўвазе ўсе аспекты - палітыку, культуру, эканоміку. І гэта правільна. Гэта стварае кантэкст

  
  

Заўвагі да сутнасці

  

Беларускае нацыянальнае будаўніцтва ў сферы культуры (а мы, відавочна, мусім цяпер вызначаць сферу, бо ўсё будаўніцтва не пацягнем), на маю думку мае дзве важныя мэты:

  

- пашырэнне і развіццё беларускага культурнага поля;

- беларусізацыя беларускага культурнага поля.

  

Важна разумець, што гэта дзве розныя мэты, рэалізацыяй якіх мусяць займацца розныя структуры.

  

Беларускае культурнае поле шматаблічнае, бо фармуецца рознымі беларусамі ў розных краінах і ўмовах. Беларускае культурнае поле мусіць быць амбітным і імкнуцца максімальна ярка пазіцыянаваць сябе ў сусветным культурным полі. 

  

У той жа час, нам вельмі важна, каб унутры гэтага поля развівалася ядро - беларускамоўная прастора, якая фармуецца беларускамоўнымі людзьмі. Гэтае ядро вельмі няхутка вырасце да памераў усяго беларускага поля, але чым большае ядро, тым лепей.

  

З такім падыходам можна не пагаджацца ў тэорыі, але на ўзроўні практыкі і выпрацоўкі стратэгіі гэта, мне падаецца, добрая метафара: беларускамоўная прастора - гэта энергетычнае ядро беларускага культурнага поля.

  
  
  

Заўвагі да прынцыпаў развіцця беларускага культурнага поля.

  

Фармуючы стратэгію будаўніцтва беларускага культурнага поля варта паспрабаваць выпрацаваць прынцыпы, які паспрыяюць максімальна хуткаму пашырэнню культурнага поля.  
  

Амбітнасць да маштабных рашэнняў.

Калі мы кажам пра адзінае культурнае поле, то можам пагадзіцца, што найбольш эфектыўнымі ў ім будуць вялікія маштабіруемыя рашэнні, якія можа будзе прымяняць у розных краінах і розных умовах. А таксама праекты, якія прадстаўляюць Беларусь на сусветным узроўні. Менавіта гэтыя рашэнні і трэба шукаць.

  

Фокус на вырошчванні структур.

Вялікія маштабныя рашэнні могуць рэалізоўваць толькі арганізаваныя структуры, якія дзейнічаюць рэгулярна і імкнуцца да пашырэння.

  

Памнажэнне гісторый поспеху.

Каб культурнае поле расло, структуры і асобныя актары мусяць прадукаваць і максімальна пашыраць свае гісторыі поспеху. Прычым не абавязкова толькі ўнутры беларускага культурнага поля. Гісторыі поспеху - важны крэтэр адсочвання росту структур.

  

Увага на прапорцыі паміж ядром і “асноўным” культурным полем.

У сітуацыі абмежаваных рэсурсаў заўсёды будзе паўставаць праблема - на што іх траціць. Што важней - пашырэнне ўсяго поля, ці беларускамоўнага ядра?

Выпрацоўка адэкватнага падыходу зойме час, але гэта трэба мець на ўвазе.

  

Па-першае, для развіцця беларускай культуры, яна мусіць быць прадстаўлена ў сусветнай культурнай прасторы, адпаведна на розных мовах.  
  

Па-другое, (і напэўна самае важнае) у сітуацыі, калі эміграцыя беларусізуецца максімальна хутка, мы рызыкуем страціць кантакт і з большасць беларусаў, якія знаходзяцца ў Беларусі і застаюцца рускамоўным. А таму ўдзел у фармаванні правільнай павесткі ў рускамоўным беларускім полі - вельмі важнай задача на цяперашні момант.

  
  

Заўвага да інструментаў.

  

Вельмі важна стварыць спіс тых структур (інструментаў), якія патрэбныя для росту беларускага культурнага поля. На маю думку, чым больш цэнтралізаваныя яны будуць, тым лепш. Вось прапановы для некаторых.

  

Цэнтр прапаганды.

Месца фармавання і папулярызацыі асноўных ідэй беларускага нацыянальнага будаўніцтва. Мы жывем у ваенны час, які патрабуе свайго рупара.

  

Цэнтр беларусізацыі беларусаў.

Беларусізацыя беларусаў - гэта досыць канкрэтна задача, якая можа дасягацца сучаснымі інструментамі з вобласці сацыяльнага будаўніцтва. Канешне не ўсё ў гэтай сферы можна рабіць мэтанакіравана, але шмат што можна. Тэхнакратычны падыход можа даць добрыя вынікі.

  

Цэнтр развіцця і лабіравання.

Беларуская культура патрабуе прадзюсерскіх цэнтраў у сферы мастацтва, кіно, тэатра, адукацыі. Іх вырошчванне і каардынаванне - важная задача ў межах сучаснай стратэгіі.

**

[[@ БРК]]
