**Forwarded from [Цімох](https://t.me/Tusajas)**


[[@ законнікіміралюбцы]]

Пра буквар. Суша

Сябры! Хачу прасіць вашай дапамогі і парадаў! Баюся ўзварушыць жахлівую дыскусію. Але без навуковай дыскусіі далёка не пойдзеш. 

 Сэнс у тым, каб паказаць, якім чынам беларусы ці ўраджэнцы Беларусі паўплывалі на з’яўленне першых ці нават найлепшых Буквароў у іншых краінах свету. Для мяне самога стала адкрыццём, што нашы продкі насамрэч зрабілі выключна шмат, каб гэты феномен пашырыўся па многіх краінах свету і ўвайшоў у розныя мовы, стаў сапраўднай з’явай сусветнай велічыні. А таму Буквар, як мне падаецца, можна ўспрымаць як адзін з найцікавейшых, стваральных і пазітыўных культурных брэндаў Беларусі. 

Але ладна. Я не пра тое. Пакуль я моцна сам з сабою спрачаюся пра змест гэтай кнігі, пра ўключэнне ці не ўключэнне ў яе склад тых ці іншых імёнаў і феноменаў букварнай практыкі. І тут шмат пытанняў. Звяртаюся да адмыслоўцаў, прафесіяналаў і пачаткоўцаў, гісторыкаў, літаратуразнаўцаў, мовазнаўцаў, кнігазнаўцаў, краязнаўцаў, педагогаў, выдаўцоў і ўсіх што хоць трошкі ў тэме. Падкажыце, мо я каго ці што важнае забыў, не пазначыў. 

Паглядзіце што атрымалася:

1. Першыя падручнікі для ўсходніх славян былі выпушчаны (калі не лічыць іншыя царкоўныя кнігі, якія выкарыстоўваліся раней для навучання) Іванам Фёдаравым. Яго Азбукі сталі пачаткам і ўзорам для пазнейшых выданняў. Ёсць вядомыя гіпотэзы пра магчымае паходжанне Фёдарава (Федаровіча) з Беларусі, але я пакуль не схільны яго ўключаць у наш кантэкст. Але пытаюся вашага меркавання.

2. Як вядома, першым Букваром, выпушчаным на землях сучаснай Беларусі, стаў Буквар Спірыдона Собаля – Куцейна, 1631 (потым другі – Магілёў, 1636). Цікавы тут уплыў “магілёўца” (Собаля) на ўзнікненне першых расійскіх Буквароў – падручнікаў В. Бурцава. 

3. З’яўленне Буквара ва Украіне і друкар-беларус Міхаіл Слёзка. Тут пытанне ці ён быў першым, хто выдаў на землях Украіны кнігу, што звалася Букваром. 

4. Перасяленне беларусаў у Маскву падчас “Патопу” і масавы выпуск Буквароў у Маскоўскай дзяржаве – першых кніг, што ўжо мелі назву беларускага паходжання ды і зместам надта нагадвалі беларускія падручнікі. 

5. Сімяон Полацкі і яго Буквар для першага расійскага імператара – Пятра І.

6. Найпрыгажэйшы расійскі Буквар ад вучня і паслядоўніка Сімяона Полацкага. Гаворка пра самы прыгожы і незвычайны расійскі Буквар 17 ст., створаны вучнем Сімяона Полацкага Карыёнам Істоміным у 1692-1694 гг., а таксама другі яго Буквар 1696 г., які грунтаваўся на Буквары Сімяона. 

7. Ілья Капіевіч – пачынальнік новай эпохі расійскіх падручнікаў

8. Айчынныя карані латгальскіх Буквароў. Тут мноства імёнаў (пераважна езуітаў з Полацкага калегіума / акадэміі) і выданняў – Віленскіх, Полацкіх, Магілёўскіх.

9. Азбукі, выдадзеныя для расійскіх старавераў у Супраслі і кантрабандай вывезеныя для выкарыстання стараверамі ў Расіі

10. Конрад Прушынскі (Промык) з Мінска і “лепшы ў свеце Буквар”. Гаворка пра сотні выданняў найлепшых польскіх буквароў другой паловы 19 – пачатку 20 ст. 

11. Азбука і чытанкі для расійскіх самавукаў ад пісьменніка-самавука з Беларусі (Іван Кандрацьеў і яго “Полный самоучитель Русской Азбуки в зоологических картинах”)

12. Магнус Крынскі – складальнік найлепшых габрэйскіх Буквароў у Царстве Польскім

13. Мар’ян Фальскі з-пад Ляхавіч – аўтар самага доўгаўжыванага і найбольш шанаванага Буквара ў Польшчы

14. Падобныя падручнікі для навучання ідышу па абодва бакі жалезнай заслоны (падручнікі Эліяху Фальковіча і Урыэля Вайнрайха)

15. Буквар для мільёнаў савецкіх і расійскіх школьнікаў (Буквары і Азбукі Усяслава Гарэцкага, Віктара Кірушкіна і Анатоля Шанько)

Мо, я каго важнага забыў ці наадварот, лішняе што ўключыў? Я стараўся не чапаць іншамоўныя Буквары, якія выдаваліся і рыхтаваліся ў Беларусі, але для мясцовага насельніцтва – у тым ліку расійскія, польскія, габрэйскія і іншыя. Гэта хоць і ўплывала на сусветную букварыстыку, але ўсё ж тут трэба казаць пра мясцовую практыку.