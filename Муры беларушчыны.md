[[@ адукацыя і ідэнтычнасць]]

Слова гета - адно з самых частых, якое я чуў дачыненні да беларускай справы ў 1990-ых гадах. Усё маё ідэйнае сталенне праходзіла сярод гутарак і нараканняў пра беларускамоўнае гета ў якое нас загналі і дзе мы (беларускамоўныя) мусім жыць. Падаецца, вобраз аточага калючым дротам лапіка беларускамоўнай прасторы быў адным з самых заўважных для нашай культурнай прасторы на мяжы тысячагоддзяў.

У “тлустыя” 2010-ыя гады гэтыя нараканні крыху суцішыліся, бо змены, якія можна было назіраць у грамадстве давалі калі не надзею, то прынамсі дробныя нагоды для радасці ў справе пашырэння беларушчыны. А 2020-ы год, падаецца, цалкам паставіў крыж на метафары гета. Народ паўстаў і разбурыў муры вязніцы!  

Але ў 2023 годзе, на другім годзе эміграцыі, я раптам злавіў думку, што ўсё гэта было падманам: не было ў нас ніякага гета на мяжы стагоддзяў. Сваё гета мы пачынаем будаваць толькі цяпер.

Тэрмін "гета" найчасцей асацыюецца ў нас з месцам прымусовага пражывання яўрэяў, куды іх заганялі неталерантныя еўрапейцы. Але на самой справе гэта значна больш складаная з'ява. Яўрэі сяліліся ў гета не толькі з-за прымусу, а часам і агулам без яго. У сярэднявеччы бывалі перыяды, калі яны самі выпрошвалі сабе адасобленыя кварталы горада, дзе кампактна жылі, будавалі сінагогі і фармавалі кагалы. Так было зручней, бяспечней і дазваляла лепш захоўваць сваю традыцыю.

Таму часам складвалася так, што гета - гэта было не пра прымус і сегрэгацыю, а наадварот пра развітасць яўрэйскай супольнасці, якая магла праварочваць такія буйныя "інфраструктурныя" праекты, як арганізацыя адасобленых кварталаў унутры хрысціянскага горада.
  
Вось жа, гета магло быць гісторыяй поспеху. Гісторыяй удалага ўладкавання і выжывання, стварэння ўтульнай прасторы, дзе ты можаш захоўваць свае сэнсы і свой камфор пасярод варожага і няўтульнага свету. Падаецца, гэтая гісторыя якраз цяпер адбываецца з беларускамоўнай прасторай. Асабліва ў замежжы.  


#### ПАДМУРАК

Гісторыю нашага "гета", напэўна, ёсць сэнсе весці ад 1970-ых гадоў, калі ў гарадах пачалі ўтварацца супольнасці беларускамоўнай моладзі, якая паступова аддзяляла сябе ад вясковай, натуральнай традыцыі і ўсведамляла звязанай з вясковай, але вельмі адрознай з'явай.

Але ў 1980-90-ыя гады беларускамоўная дзялянка была настолькі малая, што схавацца ў ёй не атрымлівалася нікому. Таму кожны беларускамоўны жыў у штодзённым судакрананні з агрэсіўным рускамоўным асяроддзем. Гэта было балюча, складана, спараджала радыкалізацыю думак, але гэта несумненна прымушала абсалютную большасць беларускамоўных бачыць рэальную сітуацыю вакол сябе. І што важна, сама сітуацыя стварала моманты судакранання культур з якіх беларушчына нярэдка выходзіла пераможцай і прыводзіла да сябе новых адэптаў. У тыя часы кожны беларускамоўны быў крыху місіянерам хоць не заўсёды хацеў гэтага і не заўсёды ўсведамляў.

Цягам нулявых і дзясятых гадоў беларускамоўная прастора моцна вырасла. Яна катастрафічна зменшылася ў вёсцы, але ў горадзе і, адпаведна, у грамадскай прасторы, наадварот моцна пашыралася. З’явіліся беларускія тусовачныя месцы, бізнэсы, прасторы, медыя, селебрыці, навучальныя ўстановы. І ўжо тады пачалі праяўляцца першыя тэндэнцыі замыкання ў сабе. 

Прычыны гэтаму былі натуральныя і збольшага пазітыўныя. Па-першае, беларускамоўныя прасторы у гарадах павялічылася настолькі, што станавілася камфортна існаваць у іх не асабліва вылазячы навонкі. Значна цікавей і эфектыўнеў стала развіваць гэтую прастору ўнутры, чым пашыраць яе навонкі і выхадзіць у прамы кантакт з агрэсіўным рускамоўным светам. Гэта быў натуральны і патрэбны этап фармавання сваёй прасторы: пераклад онлайн сервісаў, крамы, клубы, кнігі, фэсты. Усё гэта трэба было будаваць. Усё гэта пачынала даваць аддачу, прычым не толькі маральную, але і матэрыяльную.

Па-другое, разуменне дынамічнасці і крэатыўнасці беларускамоўнай прасторы, якая шмат у якіх праяваявах была цікавевейшай за адпаведную рускамоўную, аб'ектыўна змяншала ахвоту даказваць нешта рускамоўным. Гэты дзэн "самазадаволенасці" злавілі далёка не ўсе, але праяўляўся ён, як мне падаецца, спрэс. Цяпер на глупыя размовы пра тое што ў белмоўнай прасторы няма чаго рабіць можна было проста закаціць вочы як Роберт Даўні на вядомым меме і нічога не гаворачы пайсці займацца сваімі справамі. Бо справы казалі самі за сябе.

Адной з праяваў гэтай засяроджанасці ўнутр стала зусім іншая пазіцыянаванне да вонкавага рускамоўнага свету. З майго боку гэта вельмі спрочанае і асабістае абагульненне, але я сфармулюю яго так: калі раней судакранаючыся з рускамоўнымі мы ім нешта даказвалі, угаворвалі і спрачаліся, то ў 2010-ых пачалі беапеляцыйна патрабаваць. 

Жаданне па-хуткаму накінуць камфотны беларускамоўны сусвет на ўсё грамадства прыводзілі да таго, што навонкі беларускамоўная прастора пачала часта выпраменьваць агрэсію. Вялікі трэнд на пошук дыскрымінацыі ва ўсіх сферах жыцця Беларусі якраз пра гэта. Рандомныя павучанні незнаёмых людзей, як правільна гаварыць таксама з гэтай оперы. Безапеляцыйнае патрабаванне выказвання лаяльнасці (як мінімум) у дачыненні да беларускай мовы ад любых публічных асобаў і структур яшчэ адна адзнака 2010-ых.  Што цікава, апошні трэнд падхапілі ў тым ліку і шырокія колы рускамоўных беларусаў.

Беларушчына набралася сілаў, павялічыла масу і ўжо не просіла, не лямантавала і не ўгаворвала, а патрабавала. 

Тут канешне можна запярэчыць, што беларуская культура ў 2010 была такая ж гнаная і прыгнечаная як заўсёды, што вядзе да бясконцай дыскусіі пра напаўпустую/напаўпоўную шклянку. Але апісваючы сітуацыю як напаўпоўную шклянку, ятолькі хачу зафіксаваць адну думку: дзякуючы росту 2010-ых гадоў мы паступова пачалі пераўтварацца з вымушаных місіянераў ва ўсвядомленых спажыўцоў.

І менавіта гэта заклала фундамент пад муры нашага гета.


#### СЦЕНЫ
2020 год моцна пераблытаў і перамяшаў усе гэтыя працэсы, але падаецца, у агульным аб’ёме не зменшыў, а нават павялічыў цікавасць да беларушчыны.

Цяпер, у 2024 годзе вельмі цяжка (асабліва з-за мяжы) ацэнтваць вынікі гэтых працэсаў "на мацерыку". З аднаго боку ўсё беларускае ў Беларусі ходзіць пад страхам аказацца вінаватым у чым заўгодна і рэпрэсіі за беларускую мову - гэта прызнаны факт. Але ў той жа час беларуская мова як важны ідэалагічны інструмент не была забароненая, але засталася ў абойме цяперашняй улады. Больш за тое, выглядае, што ўнутры краіны фармуецца нейкая невялікай праслойка беларускамоўных аматараў "моцнай рукі". Паралельна развіваецца і адрошчвае згубленае традыцыйнае, альтэрнатыўнае беларускамоўнае культурнае поле. Але на жаль усе гэтыя працэсы не паддаюцца цяпер адэкватнаму аналізу.

Значна лепш бачная сітуацыя ў замежжы. У эміграцыю з’ехала шмат беларускамоўных, а таксама рускамоўных, якія мелі на перыяд 2020 вялікі ўзровень легітымнасці беларушчыны ў сваіх галовах. Гэта прывяло да актыўнай беларусізацыі эміграцыйнай прасторы. Колькасць публічных асобаў, якія пасля 2020 года перайшлі на беларускую мову напраўду ўражвае. 

Гэты працэс прывёў у замежжы да двух важных вынікаў:

- прынамсі ў Варшаве канцэнтрацыя беларускамоўнасці стала такая, што ўтварылася поле ў якім цалкам сабе можна жыць. Прычым як на прыватным, такі і на публічным узроўні. 
  
- амаль што ўсім палітычным і грамадскім актывам без абмеркаванняў прынята рашэнне пра першаснасць і адзінасць беларускай мовы ў афіцыйнай і публічнай камунікацыі. Па-беларуску вядзе публічную камунікацыю прэзідэнтка і найбольш заўважныя грамадскія арганізацыі.

Вось жа, раптам мара адраджэнцаў пра беларускамоўнае грамадства рэалізавалася хай сабе і ў вельмі абмежаваным выглядзе: тысячы беларускамоўных беларусаў жывуць ў прававых дзяржавах, у нас беларускамоўная прэзідэнтка, большасць афіцыйнай камунікацыі ідзе па-беларуску, ёсць беларускамоўны ютуб, адукацыйныя ініцыятывы, музычныя фестывалі, вайсковае фармаванне, бары і кавярні, тэатр і кнігавыданне, цырульні і сто... 

Сфармавалася сітуацыя, у якой з беларускамоўнай прасторы можна амаль што не выходзіць. Альбо выходзіць толькі на працу. Мы нарэшце займелі прастору ў якой утульна і ўсё так як мы хацелі. Яна крэатыўная, жывая, дынамічная, існуе ў полі прававых дзяржаў і нягледзячы на нестабільнасць і пастаянны страх асіміляцыі пакуль што актыўна развіваецца. 

І паступова, цаглінка за цаглінкай муры вакол нашай культурнай прасторы вырастаюць у вежу са слановай косткі. З яе не хочацца выходзіць, але яе хочацца ставіць у прыклад тым хто застаўся звонку. 


#### ЗА СЦЕНАМІ
"Вежа са слановай косткі" - гэта нібыта крыўдная метафара. Але на самой справе ёсць у канцэнтрацыі ўсяго лепшага ў адным месцы шмат плюсаў: унутры вежы можа спакойна будаваць сваё і развіцца - ствараць новыя праекты, спрабаваць нешта новае, дапрацоўваць старое. Шмат якія важныя рэчы з'яўляюцца дзякуючы вялікай канцэнтрацыі беларускамоўных і "беларусапазітыўных" беларусаў у адной прасторы. Да таго ж прыгожая вежа з зіхоткімі зубцамі прыцягвае новых людзей. Тут крэатыўна, тут ёсць высокая ідэя, тут нават ёсць некаторыя рэсурсы і накопленыя сувязі.

Больш за тое, мы можам упэўнена сцвярджаць, што вырошчваем унуты гэтай вежы правільную беларускасць, тое перапляценне сэнсаў, механік, памкненняў з якімі беларуская нацыя пойдзе ў будучыню. 

Але ёсць у гэтага працэса і негатыўныя бакі.

Праблема муроў беларушчыны не ў тым, што яны нас ад чагосьці аддзяляюць, над кімсьці нас узвышаюць, ці ў нечым нас абмяжоўваюць. Брамы нашай вежы адчыненыя. На ўваходзе могуць сустрэць вартаўнікі-добраахвотнікі, якія паспрабуюць запатрабаваць ад госця веданне правільных націскаў і канчаткаў, але калі вы іх не спужаецеся, то зразумееце, што ўваход цалкам вольны. 

Праблема вежы ў тым, што мы не хочам выходзіць з-за ейных сценаў і прапаноўваць нешта людзям звонку.  Нам утульна ўнутры. Мы гатовыя прымаць, але не гатовыя прыводзіць. Бо той хто не разумее велічнасць нашай справы ... здраднік? дурань? Мы лічым, што сам факт разрастання беларускай прасторы і ўздыму сценаў нашай вежы будзе прыводзіць у гэту прастору ўсё большую колькасць людзей. 

Але на самой справе гэтая тактыка мае вельмі абмежаваны эфект. Заўсёды былі людзі, якія прыходзілі да беларушчыны самастойна, убачыўшы на гарызонце канцэтрацыю сэнсаў, якіх ім не ставала, заінтыгаваныя прасторай і дзе крэатыў дае значна большую аддачу, чым у рускамоўнай прасторы. Прыток такіх людзей заўсёды быў і заўсёды будзе, але ён заўсёды быў і будзе невялікі. Вось жа, у нашай сітуацыі гэта можа мець катастрафічныя наступствы.

Ёсць такая наіўная думака яшчэ з 1990-ых, што нам трэба толькі дачакацца, калі "нашы" прыйдуць да ўлады і тады разпрацаваны ўнутры вежы канон аўтаматычна разпрасторыцца на ўсю Беларусь. Але так не будзе.  Ідэалагічную палітыку ў Беларусі будзе вырашаць парламент і прэзідэнт, якія будуць выбраныя большасцю беларусаў, а таму каб пашыраць беларускасць трэба, каб гэты рух падтрымлівала большая частка беларусаў. 

Але пакуль што ўсе гэтыя беларусы альбо зусім ня бачаць нашай вежы, альбо праходзяць і здалёк разглядаюць яе прыгожыя бліскучыя зубцы. Хтосьці з непаразуменнем, хтосьці са злосьцю, хтосьці з цікаўнасцю. Брамы вежы заўсёды адкрытыя і на сценах вісяць транспаранты пра ўратаванне і грамадзянскі абавязак, але гэта ўсё працуе слаба.

І тут дадаецца яшчэ адна праблема: візуальна нашая вежа расце цяпер не ў Беларусі, а за сотні кіламетраў ад мяжы: у Варшаве, Вільні, Тбілісі і Сан-Францыска. І непазбежна становіцца ўсё больш чужой для шматлікіх беларусаў на мацерыку. Вядзецца не проста пра мову, а пра прастору, якую гэтая мова акрэслівае. 

Звонку мы гаворым па-беларуску па-іншаму і пра іншае, чым унутры Беларусі. Пра гэту розніцу можна пісаць асобны вялікі артыкул, але калі выкрышталізаваць асноўнае, то я б абазначыў гэта так:  для сярэднестатыстычнага беларуса беларуская мовы - гэта каштоўнасць, але хутчэй каштоўнасць музейная. Ёй можна ганарыцца, паказваць гасцям і вешаць у чырвоны кут, але з яе дапамогай нельга рабіць сур'ёзныя рэчы - палітыку, бізнэс, навуку. А мы ў замежжы гэта робім. Прычым не проста ўплятаючы беларускую ў нейкі большы канктэкст, а беапеляцыйна, монамоўна. І гэта пужае і выклікае недавер. 

Фактар "несур'ёзнасці" беларускай мовы да 2020 года так ці інакш улічвалі ўсе палітычныя і грамадцкія актары ўнутры Беларусі, падсвядома ці ўсвядомлена. Цяпер унутры вежы гэтая думка, падазраю, выкліча толькі непаразуменне і раздражненне.

Але гэта важна. Раней тыя людзі, якіх сацыёлагі адносяць да катэгорыя "балота" (людзі, якія жывуць выключна прыватным жыццём), так ці інакш перасякаліся з нейтральнай беларушчынай і базава лічылі яе сваёй, хоць незразумела для чаго патрэбнай. Яны бачылі беларускую на шыльдах і гэта было ок, радаваліся з'яўленню новых песень па-беларуску, хвалілі крэатыўныя назвы кавярняў і паціху прывыкалі да беларускай як да важнага фактара беларускага грамадскага жыцця. Вельмі паціху, але прывыкалі. Цяпер, калі мова - інструмент палітычнага змагання, яны абыходзяць яе бокам. І "касцяненне" нашай вежы толькі паскарае гэтае адчужэнне.

А між тым, тыя людзі, якія гуляюць за сценамі нашай вежы - гэта і ёсць тыя людзі, якія будуць вырашаць далейшы лёс Беларусі. Прычым у цяперашняй сітуацыі размова не толькі пра лёс мовы і беларускамоўнага асяроддзя, а пра лёс Беларусі як дзяржавы і беларусаў як нацыі.

Гэтыя некалькі мільёнаў беларусаў нам патрэбныя такія якія яны ёсць - рускамоўныя, з дзіўным уяўленнем пра беларускасць як пра правінцыйны музей, з няведаннем базавых рэчаў пра беларускую культуру і гісторыю. Бо яны разумеюць сябе беларусамі, тым, хто жыве побач з вежай, але ніколі не заходзіць у яе.

Вось жа, маем выклік, які патрабуе адказу. Мы не можам проста будаваць сваё. Бо тады ў нас атрымаецца прыгожая, але малаюдная вежа. Мы мусім прыдумляць як уплываць на беларусаў унутры Беларусі, за сценамі нашых муроў.

Толькі вось для чаго ўплываць? Каб прыцягваць унутр вежы, ці каб яны проста не сышлі залішне далёка ад яе?


#### ВЕЖА БЕЗ СЦЕНАЎ
Ёсць такая вельмі старая дыскусія пра тое, ці можа рускамоўны пісьменнік лічыцца беларускім пісьменнікам. Шмат копьяў было зламана вакол гэтай тэмы за апошнія 40 год, але відавочнага адказу так і не знойдзена. 

Пытанне гэтае маштабіруецца на шматлікія іншыя праявы беларускага жыцця і пастаянна патрабуе адказу: ці можа вось гэты сервіс называць беларускім, а вось гэтага палітыка, а вось гэты рэстаран?

У нашых умовах пытанне гэтае зусім не лірычнае. Мы жывем у час злому, калі веданне хто наш, а хто не наш вельмі важнае для выжывання нацыі. А правесці правільную мяжу ўсё ніяк не атрымліваецца. Бо як не старайся крэсліць, усё адно звонку застаюцца шматлікія свае, а ўнутры шматлікія падазрона "няправільныя".

Але што, калі паспабаваць не акрэсліваць канкрэтную мяжу? Уявіць сабе беларушчыну не замкам з непрыступнымі мурамі, а нечым іншым?

Бо прычыны няўдач усіх праекціроўшчыкаў межаў у тым, што беларушчына - гэта не толькі пра мову. Гэта яшчэ пра сэнсы, мэты і рытуалы і агулам пра жыццё чалавека. І ў кожнай канкрэтнай сітуацыі складваецца непаўторны пазл з гэтых элементаў, якія вельмі складана раскласці на правільныя і няправільныя. А яшчэ гэта пра шлях, якія трэба прайсці, каб у гэтую беларушчыну прыйсці і кожны чалавек у кожны канкрэтны момант стаіць на сваім адцінку гэтага шляху. І такіх адцінкаў шмат.

А што калі правесці не адну мяжу, а шмат межаў і раскласці нашую культуную прастору на спектры. І паглядзець на гэту прастору пад такім вуглом, дзе беларушчына не мае межаў, але мае сілу прыцягнення. Ад цэнтра да перафірыі. А беларуская мова ў гэтай канструкцыі фармуе ядро, якое стварае сілу прыцягнення нацыянальнай ідэнтычнасці.

Давайце паспрабуем памяняць метафару. Мы шмат плакалі пра гета, муры і абмежаванні, але можа практычней убачыць беларускамоўную прастору не вежай з высокімі мурамі, а ядром энэргетычнага поля?

Бо мова - гэта найперш пра ідэнтычнасць. А нацыянальная ідэнтрычнасць - базавы фактар інсавання нацыі. Ён не важнейшы за эканоміку, палітыку, ці сацыяльную сферу, але менавіта ён базава робіць нацыю нацыяй, а дзяржаву дзяржавай.

Выкажу такую суб'ектыўную думку: калі глядзець на нашае грамадства з перспектывы нацыянальнай ідэнтычнасці, што ў цэнтры гэтай прасторы будзе канцэнтрацыя сэнсаў і з'яў абсалютная большасць якіх выказаная, сфармуляваная і рэалізаваная па-беларуску, ці пад уплывам беларускамоўных твораў. Гэта і ёсць ядро беларускай нацыянальнай ідэнтычнасці.

Чым далей ад ядра тым меньш становіцца беларускамоўнага і тым больш з'яўляецца расейскамоўнага. Але межы беларускай прасторы, відавочна, праходзяць не там, дзе пачынаецца рускамоўнае, а там дзе скончваецца сіла прыцягнення беларускамоўнай прасторы.

Тое што  беларускамоўная прастора мае нейкі ўплыў на рэальнасць не дужа бачна ў штодзённым жыцці ў Беларусі, дзе беларускую мову можа сустрэць толькі на дарожных шыльдах і ў назвах модных рэстарацый. Але калі казаць пра стваральную, інтэлектуальную і творчую дзейнасць, якая ўплывала на нацыянальную свядомасць, то тут значэнне беларускамоўнай прасторы за апошнія 150 год відавочны.

 Сіла прыцягнення беларушчыны ў Беларусі ёсць усюды, хоць і не дужа заўважная няўзброеным вокам.  Яна ёсць у народных арнаментах Абеліска Перамогі ў Менску і ў рускамоўных вершах Уладзімера Някляева пад гэтым Абеліскам, у алюзіях на слуцкія паясы на ліхтарных слупах праспекта Незалежнасці і ў драніках (з мукой і без мукі), якія беларусы гатуюць цяпер па ўсім свеце, у традыцыі Радаўніцы, якая аб'ядноўвае мільёны беларусаў і трактарах "Беларус", у зефіры ад "Краснага Пішчавіка" і ў Будслаўскім фэсце, у партызнаскім міфе і раённых сцягах 2020 года, у назве збольшага расейскамоўнага інфармацыйная партала tut.by і ў трасянцы на якой цяпер паспяхова хапуюць беларускія блогеры. Карацей, у шматлікіх, часам няўлоўных, а часам нават непрыемных нам (беларускамоўным) рэчах і з'явах. 

Бо энэргія ядра, якая ўсё гэта аб'ядноўвае, не будуе жорсткай канструкцыі, яна не заўсёды ўплывае на вынік, таму вынік не заўсёды чаканы і прыемны. Але гэтая энэргія прыцягнення дакладна ёсць і менавіта ёй вымяраецца Беларусь.

Відавочна, што інтэлектуальнае дзенянне ў  Беларусі цягам 20 ст. адбывалася не толькі па-беларуску, часцей нават па-руску, але менавіта беларушчына была тым стрыжнем, да якога прывязваліся ўсе тутэйшыя сэнсы. Бо калі не прывязваліся, то іх перацягвала да сябе ядро Масквы, ці Варшавы.

Вось жа, расейскамоўны пісьменнік, які піша пра Маскву ў сваіх творах, але называе сябе беларусам - беларускі пісьменнікі. Але ён знаходзіцца на самай мяжы ўздзеяння сілы беларускага ядра і можа ў любы момант адарвацца. 

Пісьменнік, які піша па-расейску, але пра беларускія падзеі і сэнсы, ўжо ў сярэдзіне поля прыцягнення. Ён ужо ўключаны ў стварэнне новых сэнсаў і сам спараджае нейкую колькасцю яднаючай энэргіі. А беларускамоўны пісьменнік знаходзіцца ў цэнтры і ёсць часткай выпраменьваючага ядра.

І такіх спектраў, тыпаў паводзінаў, значна больш за тры. 

Напэўна, ёсць сэнс яшчэ раз зрабіць рэмарку, што пішачы пра выпраменьваючую сілу беларускамоўнай прасторы я не маю на ўвазе нейкую большую правільнасць, ці таленавітасць беларускамоўных творчаў і дзеячоў. Я кажу толькі пра іх значэнне на фармаванне нацыянальнай ідэнтычнасці. 

Беларускае - гэта не тое, што адпавядае нейкім канкрэтным крэтэрам, а тое, што знаходзіцца ў межах прыцягнення беларускага ядра ідэнтычнасці. 


#### СІЛА ПРЫЦЯГНЕННЯ
Што мы мае з метафары пра ядро і поле?

Найперш тое, што беларускамоўная прастора (ядро) вельмі важная для фармавання беларускай нацыянальнай ідэнтычнасці і моцна ўплывае на станаўленне ўсёй беларускай дзяржавы. Нават у яе цяперашнім страшным выглядзе. Без яе ўсё разваліцца. 

Адсюль можна зрабіць лагічную выснову, што чым большае ядро, тым  мацнейшая нацыянальная ідэнтычнасць, тым большай сілай прыцягнення яна валодае і тым мацнейшая дзяжава. А таму ўладкаванне і развіццё гэтай прасторы - суперважная задача для ўсіх беларусаў. 

Але тут ніякай навіны. Любы беларускамоўны ўсё гэта вам і так скажа. І не проста скажа. Справа па пашырэнні і развіцці ядра цяпер актыўна робіцца ўсёй супольнасцю. Робіцца спантанна, бо не патрабуе тлумачэння. У гэтым працэсе ёсць што паляпшаць і дапрацоўваць, але і без таго робіцца вельмі шмат.

Складаней прыняць, што беларускае ядро не мае сценаў, бо за межамі беларускамоўнасці пачынаецца расейскамоўны, але беларускі кантэкст, які быў шмат у чым сфармаваны і прыцягнуты гэтым ядром, а таму ядро нясе за яго адказасць.

І вось тут пачынаюцца праблемы. У цяперашняй сітацыі  нам трэба мэтанакіравана прыдумляць  як уплываць на поле вакол гэтага ядра. Але гэтая работа ўжо не можа быць спантаннай, бо па-першае яна патрабуе спланаванай работы, а па-другое яна контрінтуітыўная. Яна парушае здаўна сфармаваную логіку нашай вежы. 

Бо што трэба рабіць, каб пашыраць беларускамоўнасць? Рабіць больш беларускамоўнага кантэнта, гучней гаварыць пра гэты кантэнт і не гядзець нічога расейскага. Карацей, трэба рабіць сцены нашай вежы як мага вышэйшымі, як мага ярчэйчымі, а на версе паставіць герольдаў з гучнымі трубамі.

Але сэнс у тым, што герольны гэтыя далёка не датрубяцца. Большасць беларусаў цяпер іх не пачуюць. Вельмі далёка.

І атрырымліваецца, што стратэгічна нам важныя не толькі тыя справы якія фармуюць ядро (збольшага беларускамоўныя), але і тыя якія працуюць усярэдзіне спектра, далёка па-за сценамі ядра. Бо менавіта яны ўтрымліваюць у межах нашай сілы прыцягнення марксімальна далёкіх ад беларушчыны людзей.

Што гэта значыць? 

Складанасць задачы патрабуе прафесійнага падыходу да справы. Трэба пачынаць мэтанакіравана і на сталай аснове працаваць з рознымі групамі беларусаў, якія знаходзяцца на розных спектрах прыцягнення беларускага ядра. І тут фішка ў тым, што на кожным спектры патрэбны свой падыход. Бо людзям зусім далёкім ад беларушчыны патрэбная не беларуская мова, а легітымізацыя самой беларушчыны як з'явы. Ім для пачатку трэба проста ёй зацікавіцца. Чалавеку які зацікавіўся беларускай прасторай патрэбна сфармаваць давер да гэтай прасторы, а гэта ўжо пра канкрэтныя справы і паслугі. А чалавеку, які мае і давер і цікавасць патрэбна зразумелы і камфортны (а значыць прафесіный) пункт уваходу ўнутр вежы.

Пра тое, якія гэта могуць быць праекты, як выклікаць давер і як фармаваць цікавасць трэба гаварыць асобна. Гэта вялікая і складаная задача. Я тут звярну ўвагу толькі на адзін прынцып. Ён базавы і ў той жа час самы дыскусійны. 

Каб павялічваць ядро і ўзмацняць сілу яго прыцягнення нам трэба паглядзець на расейскамоўныя праекты, як на карысны інструмент, а не як на здраду. 

Канкрэтна ў цяперашняй сітуацыі расейскамоўны пісьменнікі, якія піша пра Беларусь з беларускіх пазіцый не меньш важны для нас, чым беларускамоўны пісьменнік, бо ён стварае беларускі канкрэкст для тых людзей на якіх беларускамоўны пісьменнік не мае ніякага ўздзеяння.

Больш за тое, добры рускамоўны пісьменнік прыцягвае сваіх чытачоў ад пераферыі бліжэй да сябе, а гэта значыць бліжэй да беларускамоўнай прасторы. Менавіта ён можа выцягнуць канкрэтнага беларускага абывацеля ў тое месца адкуль бачыня бліскучыя зубцы нашай вежы са слановай косткі. А гэта вельмі каштоўна.

Нам вельмі важна, каб у беларускай прасторы былі стваральнікі, якія спалучаюць у сваёй дзейнасці расейскую мову і беларускія сэнсы: блогеры, якія вядуць свае каналы на дзвую мовах, сервісы, якія прапануюць дзве мовы карыстання, пісьменнікі і інфлюэнсеры, якія гавораць пра Беларусь па-расейску.

Нядаўна ў фэйсбку грымнула вялікая дыскусія вакол тагі, ці мусіць сайт Хуткай Гуманітарнай Дапамогі (адна з важнейных і буйнейных на сёння беларускіх ініцыятыў) мець рускамоўную версію. Дык вось на маю думку мусіць абавязкова. Таксама як і ўсе іншыя буйныя палітычныя і сацыяльныя праекты.

Бо на пэўным этапе галоўнае для ўваходу ў беларускасць гэта не моўныя практыкаванні, ці веданне ўсіх лінгвістычных правілаў. Галоўнае - гэта давер да прасторы. Прывабнасць і карыснасць нашай дзейнасці мусяць быць бачныя далёка за сценамі вежы.

Атрыманне дапамогі па-расейску, але ад відавона беларускацэнтрычнага праекта стварае давер, які нам цяпер вельмі патрэбны.

Часта рускамоўнасць у беларускіх праектах успрымаецца як здрада інтарэсам вежы, але на самой справе гэтыя праекты досыць часта будуць трасы і масты, якія да вежы вядуць. І асаблівасць існуючай сітуацыі ў тым, што рух па гэтых трасах амаль што заўсёды аднабаковы - ад перыфірыі да цэнтра.

Бо людзі, якія праз расейскамоўных блогераў даведваліся больш пра беларускую прастору сустракаюцца кожны дзень, а вось беларускамоўных людзей, якія, паслухаўшы інтэрв'ю па-расейску на беларускім канале  сышлі ў рускі мір, вы наўтрад ці сустрэнеце.

Зразумела, што не кожны расейскамоўны праект вядзе да беларускага ядра. Часта бывае наадворт. Але нам вельмі важна наладзіць сваю оптыку так, каб бачыць карысныя праекты па-за межамі нашых муроў беларушчыны.



####  ПАДСУМУЕМ
Гэты доўні тэкст я пісаў, каб выказаць, як мне падаецца, досыць простую думку: нам вельмі важна будаваць беларускамоўную прастору, бо гэта аснова беларускай нацыі. Але ў той жа час нельга забываць, што мы пакуль што не маем права будаваць гэту прастору проста для камформу саміх сябе. 

Трэба разумець, што мы адказныя за сілу прыцягення, якое выпраменьвае нашае ядро. І больш за тое, трэба быць гатовым выйсці ў патрэбны момант з вежы, каб будаваць важныя рэчы там. Бо само ядро пакуль што не выцягвае.

А для гэтага трэба па-першае памяняць аптыку: мы не абараняем муры беларушчыны, мы ствараем сілу прыцягнення. А па-другое, трэба нарэшце пачаць падыходзіць да гэтай справы на прафесійнай аснове - вучыцца працаваць з беларусамі на розных спектрах свайго  поля прыцягнення, бо на кожным узроўні патрэбныя розныя падыходы. Нашая мэта - захаваць само поле, каб нам пазней было што беларусізаваць і было з кім будаваць Беларусь будучыні.
 
Праблема ў тым, што уяўляць сябе ядром не так камфортна, як уяўляць вежай. Ядро не мае зразумелай мяжы, яно заўсёды больш аддае, чым бярэ, яно нестабільнае, мусіць заўсёды працаваць навонкі і сутыкацца з тым што звонку. Унутры сценаў сваёй вежы значна спакайней і ўтульней. І тут мы маем выбар: схаваўшыся за мурамі беларушчыны мы захаваем правільную беларускую Беларусь, але моцна рызыкуем згубіць Беларусь рэальную.

Уявіўшы сябе ядром мы канешне рызыкуем знікнуць, калі выпраменім усю энэргію неэфектыўна, але ў той жа час маем значана больш шанцаў зрабіць рэальную Беларусь беларускай.

#эсэістыка