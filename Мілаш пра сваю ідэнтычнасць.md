
Мілаш - добры прыклад пошука ідэнтычнасці ў пачатку 20 ст. 
Калі пошук прыводзіць да адной канкрэтнай ідэнтычнасці - гэта нецікава.
Цікава, калі ёсць сумнеў, адмаўленне і жыццё на мяжы.

І тут цікавыя персанажы. Напрыклад Адам Багдановіч, Чэслаў Мілаш ...


З Гурневіча

Якой была Літва Чэслава Мілаша? Што ён разумеў пад гэтым тэрмінам? Чытаю далей кнігу кракаўскага гісторыка Кшыштафа Клёца “Беларус, які прыкідваўся літоўцам”. 
Спачатку дамо слова самому Паэту:
“Мае разуменне Айчыны вельмі перамешанае, вельмі незразумелае. Я нарадзіўся на поўнач ад Коўна, там мае карані, там нарадзіліся мае бацькі і дзяды з абодвух бакоў. Я магу сказаць, што гэта і ёсць мая Айчына. А літоўскасць, якая мне блізкая, узбагачае мяне. Я сапраўды вельмі радуюся, што я нарадзіўся ў роднай Літве, дзе колькі я сябе памятаю, былі нацыянальныя канфлікты. Мая ідэнтычнасць была ад самага пачатку ідэнтычнасцю пана, які паланізуе сялян і ў пэўным сэнсе адчувае віну. А з іншага боку, мая Айчына – гэта польская мова”.
Мілаш лічыў, што літоўцы больш гаспадарлівыя, чым палякі, і больш трывалыя. Паэт пісаў, што з літоўцамі яго аб’ядноўвае гістарычны інстынкт. Ён казаў, што для літоўцаў камяні, назвы, мясцовасці, маюць такое ж значэнне, такі ж сэнс, як і для яго. А для палякаў, як лічыў Мілаш, гэта ўсё пустое, калі гэта палякі ў Літве, то максімум, што іх цікавіць - шляхецкая генеалогія.
Сябры Мілаша, у тым ліку і Гедройц, тролілі Мілаша за эпатаж гэтай літоўскасцю. Менавіта таму Гедройц называў яго “беларусам, які прыкідваецца літоўцам”, або пісаў, што “перавага беларускай крыві відавочна адбіваецца на яго аператыўнасці”. Але ён не лічыў яго беларусам ані разу. Гэта хутчэй параўнанне з людзьмі, якія як і Мілаш, не ведаюць, хто яны і дзе іх радзіма. Ну, прынамсі так гэта бачыў Гедройц. Ён самому Мілашу так во быў напісаўшы:  "Я заўжды казаў, што ты вераадступнік: ніякі ні літвін, ні жмудзін, а звычайны, брудны, спаланізаваны беларус. З усімі якасцямі гэтай жахлівай неданацыі". Кінарэжысёр Стэфан Кісялеўскі называў мілашаўскую літоўскасць “дзівацтвам”, а ягоную балцкасць лічыў снабізмам, з якога рагатаў.
Кракаўскі гісторык Кшыштаф Клёц лічыць, што Мілашу было ўсё ж найбліжэй да асяроддзя “краёўцаў”. Яны лічылі Літву вельмі стракатай у этнічным і канфесійным плане тэрыторыяй, але супольнай у культурным плане і ў сэнсе супольнага гістарычнага лёсу. Паводле краёцаў, менавіта гісторыя, а не этнаграфія, павінна вызначаць сучаснасць і будучыню ВКЛ. Таму па-беларуску прызнанні Мілаша да літоўскасці больш правільна называць “ліцьвінскасцю”. Бо іх разуменні Літвы было іншае. Краёўцы былі антынацыяналістамі, як польскімі, так і літоўскімі, і гэта было вельмі даспадобы Мілашу. Але ўся гэтая краёвая гісторыя скончылася ў 1921 годзе, пасля рыжскага міру. Тым не менш, ідэалогаў гэтага руху Мілаш лічыў сімваламі. 
“Гэта нашчадкі шырокага інтэлекту, на ўзор людзей Асветніцтва ў Рэчы Паспалітай XVIII ст.”.
Для Мілаша быць літоўцам/літ(ць)вінам азначала быць чалавекам “адтуль”, незалежна ад таго, што ў міжваенны час яго Краіну дзяліла мяжа. І акурат падчас гэтага міжваеннага дваццацігоддзя, як пісаў Мілаш, гэты тып Літвіна, гэты спосаб разумення, памёр. Часам гэты эпатаж літоўскасцю Мілаш сам называў правакацыяй. Мэта гэтай правакацыі была ў тым, каб не даць сябе выкарыстаць польскім нацыяналістам. А часам адносіў тэрмін Літва проста да правінцыі. За год да смерці ў адным з інтэрвію Мілаш сказаў:
“Калі б гісторыя пайшла іншым шляхам, мы б абураліся на кожнага, хто б называў нас палякамі, гэтаксама як шатландзец або валіец абураюцца, калі іх называюць ангельцамі”. 
Іншы геніяльны польскі паэт, Збігнеў Герберт, лічыў, што раскусіў Мілаша. Ён казаў, што насамрэч Мілаш быў “заблытаны ў сабе” і ў якасці адказу на свае балячкі ідэнтычнасці прыдумаў фішку з “грамадзянінам ВКЛ”. 
“Гэта прыгожа і вельмі выгадна, а тым больш вызваляе ад абавязкаў, якія існуюць у рэальнасці. Я мог бы сказаць, што я грамадзянін Галіцыі і Ладамерыі”, - пісаў Герберт і дадаваў, што Мілаш адмовіўся ад патрыятызму, бо блытае патрыятзм і нацыяналізм. А з адсутнасці сваёй ідэнтычнасці ён зрабіў рухавік уласнай паэзіі. 
Пра сябе Мілаш пісаў, што ён “Літвін, якому не далі стаць Літвінам”. “Гэта ў Ірландыі можна было пісаць па-ангельску і быць ірландскім паэтам, а ў Літве мяжа праходзіла па мове, таму я стаў польскім паэтам”. 
Але Герберт лічыў, што сапраўдны матыў быў у іншым. У тым, што ў маладога Мілаша былі камуністычныя сімпатыі, якія супярэчылі нацыяналізму. Таму Мілаш і абраў сабе маску, каб яго не абвінавацілі ў нацыяналізме.
Паэт і сам не трымаўся адной версіі. Раз ён называў сябе літоўцам-балтам, а іншым разам тлумачыў, што ён проста “літвін польскай культуры”, ураджэнец правінцыі.
“Мая кропка адліку – гэта Польшча”, - пісаў Мілаш у адным з лістоў. У іншым: “Мая маці – гэта польская мова, гэта мой “дом”, з якім я падарожнічаю па свеце”. “Любоў да мовы немагчыма рацыяналізаваць, як немагчыма рацыяналізаваць любоў да маці, нездарма мову называюць матчынай”. Паэт лічыў, што пераход на іншую мову азначае, што чалавек ператвараецца ў кагосьці іншага.
Аўтар кнігі, якую я чытаю, лічыць, што для Мілаша была чужой любая супольнасць. Ён не хацеў нележыць да ніводнай з груп. 
Філосаф Лешак Калакоўскі напісаў пра Айчыну Мілаша так:
“яго цікавіць Айчына Духа, такі свет, дзе ўсё ў ідыліі, дзе кіруюць Розум і Дабро, дзе мы мірымся з жыццём і смерцю, з пакутамі і выпадковасцямі лёсу”. Такая Айчына, дзе мы адчуваем, што мы “у сябе”, што б ні здарылася”.
Гісторык Клёц піша, што якая б ні была Айчына Мілаша, ён не хацеў туды нікога браць з сабою. Гэтая Айчына, як пісаў сам Мілаш, і ў Вільні, і ў Туганавічах. А польскае паветра прымушала ягонае сэрца сціскацца, пражываць неспраўднае жыццё. 
“Менавіта таму ў мяне пастаяннае жаданне пайсці выпіць гарэлкі”,- канстатаваў Паэт.

**

Чаму польскі нобелеўскі лаўрэат Чэслаў Мілаш палаў такой нянавісцю да палякаў? Давайце сёння пачытаем Паэта і трохі пра яго. Я пачаў чытаць кнігу “Беларус, які прыкідваецца літоўцам”, пра няпростыя адносіны паэта да польскасці. Вось пару цытатаў.
“Беларусы – гэта раса, якая няздольная для якой-колечы творчасці, палітыкі, гандлю, прамысловасці, рэлігіі, філасофіі”. 
“У мяне амаль фізічная агіда да беларусаў і я ня змог бы жыць у Беларусі”.
Ну добра, не буду троліць. Насамрэч у арыгінальных цытатах няма беларусаў. Там Мілаш піша пра палякаў.
“Кажуць, што палякі п’юць. Але гэта яшчэ ня тое. Кажуць, што ў іх няма манераў. Таксама не. Палякаў характарызуе адсутнасць унутранай формы, нібыт яны мяккі метал, які разлазіцца пад уплывам алкаголю”.
“Калі чалавек паляк, то можна чакаць, што ён прамовіць асліным голасам. Ці можа быць больш няшчнаснае спалучэнне: асёл і пакутнік? Можа, калі гэта паляк.
“Я, хаця і бунтуюся, але служу неіснуючачу народу. Бо той, які існуе, мне агідны”.
“Гэта выключна трагічны народ, які ўсе на свеце нанавідзяць”.
Уявіце, што такое пра беларусаў піша Купала, Караткевіч ці Быкаў. Я не магу нешта. Гэта гучыць дзіўна, але адзін з самых вялікіх творцаў у польскай гісторыі, які пісаў па-польску, думаў па-польску і ў выніку рэкламаваў у свеце Польшчу, быў жарсным ненавіснікам польскасці. Гэта нянавісць стала для яго свайго роду фетышам. Кракаўскі гісторык Кшыштаф Клёц выдаў цэлую кнігу, у якой даследаваў храналогію і сутнасць паводзінаў Мілаша. І дае свій адказ, адкуль гэта ўсё пайшло. 
Найперш расчараванне для беларусаў. Ну, вядома ж, Мілаш не быў беларусам і малаверагодна, што мог ім стаць. Назва кнігі – гэта іранічная цытата пра Мілаша, якую выкарыстаў у лісце да польскага філосафа Лешака Калакоўскага Ежы Гедройць. Калі ён хацеў ушчыкнуць Мілаша, патроліць яго, ён называў яго беларусам. Мілаш, вядома ж, быў палякам. Але трошкі іншым, чым рэшта. Гісторык з Кракава цытуе паэта, які вырас у Вільні, што ягонае атачэнне там “неахвотна ўспрымала польскасць, іх больш клапаціла “віленскасць”, “тутэйшасць”. Ягоны патрыятызм быў адносна зямлі, дзе ён нарадзіўся, да павету, правінцыі. Ён называў сябе патрыётам месца, якое было ў дзяржаве, што ўжо не існуе і называў гэтую сувязь містычнай. Калі ў 80-я ён вярнуўся ў Літву, у месца дзе нарадзіўся, то пачаў плакаць. “Я ўбачыў на полі тыя самыя кветкі, якія там былі ў маім дзяцінстве. Гэта ж нешта значыць, праўда?” – казаў Мілаш.
Але перад гэтым у яго была цэлая фобія адносна палякаў.
“Дзіўныя гэтыя палякі. Седзячы на бочцы з порахам, яны робяць прыемны выраз твару, з нейкай прыдуркаватасцю. Нібыта яны ўвогуле нічога не ведаюць пра небяспеку. Нельга сказаць, што гэта гераізм. Гэта хутчэй спакой пеўня, які верыў, што сваім крыкам ён спыніць зацьменне сонца”. – пісаў Мілаш. І такіх цытат пад сотню. 
Клёц піша, што сваю адметнасць і снабізм Мілаш вынес з бацькоўскага дому. Яго выхоўвалі як паніча, кагосьці лепшага ад іншых. І сам Мілаш пасля пісаў: “Вялікае Княства Літоўскае было лепшае, Польшча была горшая, бо што б яна рабіла без нашых каралёў, паэтаў і палітыкаў”. Бясспрэчна, палякам ён сябе лічыў. Але ён падзяляў “цэнтральную Польшчу” і так званыя Крэсы, Літву. Палякаў з цэнтральнай часткі краіны ён лічыў “павярхоўнымі, несур’ёзнымі, махлярамі”. 
Кракаўскі гісторык звязвае гэты снабізм і нянавісць з самотнасцю Мілаша ў выгнанні. Пасля вайны ён жыў у ЗША. У яго была жонка, дзеці. Але ў Польшчы яго ніхто не ведаў, яго там не выдавалі. У ЗША таксама мала хто пра яго чуў. А калі і чулі, што стараліся не заўважаць. Творцу гэта моцна балела. 
Пісаць для амерыканцаў ён увогуле не разглядаў. У 1960-ыя гады ён тлумачыў, што займацца творчасцю для іншай аўдыторы яму нецікава: “Усё, што чагосьці вартае, можа ўзнікнуць толькі ў кантэксце аднаго народу”. 
Пазней Мілаш скардзіўся сябрам, што гадамі не атрымліваў лістоў ад чытачоў, аніводнага, і збіраўся ўжо сам сабе пісаць. У Мілаша кіпела расчараванне палякамі, піша Кшыштаф Клёц, і вынікам былі яго вульгарныя ацэнкі палякаў. Часам гэта рабілася “пад чарачку”. Яго сябры маглі нават зразумець, які тэкст ён пісаў “у кампаніі віскі”. Неяк у лісце да сяброўкі ён пісаў, што ад адсутнасці рэакцыі палякаў на яго кнігі, у яго пачынаецца дэпрэсія.
Чаму яго не ўспрымалі? На Мілаша польская дыяспара ў ЗША не рэагавала часам наўмысна, жадаючы каб пра яго ніхто не ведаў. Палякам было недаспадобы, што ён прызнаецца да сувязяў з Літвой, ён хваліў Крэсы і ганіў цэнтральную Польшчу, ім не падабалася, што ў Мілашы не было польскага нацыяналізму. На фоне недахопу ўвагі ў Мілаша развівалася манія, піша гісторык. “Ну няхай бы нападалі на мяне, няхай бы крытыкавалі – але няма нічога”, - напісаў у адным з лістоў Мілаш. Таму няма нічога дзіўнага ў тым, што калі ў 1970 ён сустрэўся з Адамам Міхнікам, то пачаў плакаць. Чаму? Бо Міхнік пачаў з памяці чытаць вершы Мілаша. 
Усё кардынальна змянілася ў 1980 годзе. Мілаш атрымаў Нобеля па літаратуры. І як піша Клёц, які пералапаціў яго лісты, успаміны, кнігі, ацэнкі Мілаша палякаў больш ніколі не будуць такімі радыкальнымі. Так, ён ніколі не стаў польскім патрыётам, але пасля ён заўсёды вельмі акуратна падыходзіў да крытыкі палякаў. Мілаш пісаў, што палякі вельмі фармальна карыстаюцца патрыятызмам, крычаць, спяваюць, каб гэтым крыкам схаваць унутраную здраду. 
Дык у чым была польскасць Мілаша? Падчас адной з лекцый ва Ўніверсітэце Бэрклі, калі Мілаш тлумачыў маладым амерыканцам складанасці польскай гісторыі, лёс яе культуры, ён сказаў студэнтам:
“Без мовы не можа быць ніякай цывілізацыі, а паэзія гэта фарпост кожнай мовы. Мая служба польскай паэзіі – гэта служба на карысць месца польскай мовы ў сусветнай цывілізацыі”. 
Для яго польскасцю, якую ён любіў, была польская мова. Што да самаідэнтыфікацыі, то ніякім беларусам ён сябе і блізка не мог лічыць.
“Я вельмі ахвотна лічу сябе грамадзянінам ВКЛ, але я цудоўна разумею, што яго больш не адрадзіць, паколькі, як казаў Юзаф Мацкевіч, яго разарвалі літоўцы, беларусы і палякі. Але я хачу падкрэсліваць традыцыю Вялікага княства, той свядомасці, якая зусім іншая, чым свядомасць чыстах палякаў, або чыстых літоўцаў”. – казаў праз гады Мілаш. 
Больш пра Літву Мілаша, як ён як разумеў, што яна яму дала, і за што ён любіў, і ці было ў ёй месца беларусам, у чарговым выпуску нашай супольнай чытанкі. А ў якасці калыханкі пакідаю вам песню на словы Мілаша. Я неяк пачуў яе першы раз, і не ведаў, што гэта яго верш. Але ў мяне пачало грукатаць сэрца. Дабранач.

[[@ літварусь]]
[[@ выспяванне]]
