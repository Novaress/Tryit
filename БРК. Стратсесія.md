
Вітаю! Вырашыў падсумаваць нашыя размовы на стратсесіі і падзяліцца меркаваннем. Можа будзе карысна.

ПРАБЛЕМА
Мне падаецца, што асноўная праблема, якая замінае сфармаваць зразумелае бачанне БРК (як унутры арганізацыі, так і звонку) - гэта неакрэсленасць у двух кірунках.

Першае - раздарожжа паміж цэнтралізацыяй і дэцэнтралізацыяй. 

Я так зразумеў, што БРК ад пачатку ставіла мэту "запусціць" экасістэму беларускай культуры. Але спачатку была ідэя, што БРК і стане такой экасістэмай, а цяпер хутчэй ёсць разуменне, што БРК будзе толькі адным з элементаў гэтай экасістэмы. І вось дзесьці на этапе гэтага ідэалагічнага перахода ўсе і заблыталіся. Ці БРК да сябе ўсіх цягне, ці спрабуе нешта навонкі зрабіць? 

Другое - шпагат паміж лакальнымі і маштабнымі справамі.

БРК з аднаго офіса і ўсебеларускую дыпламатыю развівае, і арт-прастору ўтрымлівае, і курсы запускае, і творцаў ратуе і шмат чаго яшчэ. 

Па выніку губляецца разуменне, ці БРК - гэта "сервісная" арганізацыя, якая аказвае зразумелыя паслугі, ці "інстытуцыйная", якая хоча нешта памяняць глабальна (гэта па методыцы Сярея Гоціна раздзяленне).

Што рабіць? У такіх сітуацыях найлепей глядзець у бок нейкай скрайнасці: ці цэнтралізавацца і рабіць нешта як робіць АВВА, ці наадварод асэнсавана дэфрагментавацца. Мне больш зразумелы другі варыянт, пра яго шмат гаварылі на рэтрыце, таму я пра яго і напішу. 

Вось як мне бачыцца арганізацыя, якая на максімалках трымаецца пазіцый маштабнасці і дэцэнтралізацыі.

МЭТА
Мэта арганізацыі - з'яўленне моцных самастойных інфраструктурных інстытутаў неабходных для эфектыўнай працы ўсёй экасістэмы беларускай культуры.

То бок, БРК - гэта як інкубатар (клумба), для вырошчання новых важных праектаў. Можна яшчэ гумусам назвацца, тады дакладна ніякай зайздрасці не будзе)

Вырошчванне інстытутаў - зразумелая мэта і для планавання, і для прэзентацыі арганізацыі навонкі. 

ЛОГІКА ДЗЕЙНАСЦІ
Акрэсленая мэта патрабуе зразумелай логікі. Мне падаецца, што тут ёсць сэнс выдзеліць 2 блокі:
1. БРК вядзе спіс інфраструктурных праектаў (дарожная карта), якія павінныя ўзнікнуць, каб беларуская культура развівалася. 
2. БРК развівае інструменты з дапамогай якіх максімальна эфектыўна спрыяе ўзнікненню і росту гэтых інфраструктурных праектаў. 

Вядзенне спісу - гэта досыць вялікая работа, якая патрабуе аналітыкі, абмеркаванняў, гульняў розных і сістэмнасці.
Але самы вялікі выклік - адпрацаваць механікі як БРК можа эфектыўна запускаць і адпускаць запланаваныя інстытуты.

ПАЗІЦЫЯНАВАННЕ
"БРК - інкубатар інфраструктурных праектаў". 
Мне падаецца, досыць зразумелая і акрэсленая пазіцыя, якая раскрывае мэты і межы дзейнасці.
Для пазіцыянавання важна, што дарожная карта (пералік інстытутаў) мусіць быць апублічаная хаця б часткова. Калі яна бачная, тады ясна адкуль і куды ідзе БРК. Таксама важна, каб ўсім было зразумела, што ўсе гэтыя інстытуцыі плануюцца як самастойныя і ў пэўны момант аддзяляюцца ад БРК. 
Можна купіць шмат чырвоных лентачак для разразання і пакласці на офісе) Ну і на лагатыпе БРК чырвоныя лентачкі?)

СТРУКТУРА
Структура БРК мусіць быць падпарадкавана галоўнай мэце. І тут пры любым раскладзе высвечваюцца 2 катэгорыі структурных адзінак ("аддзелаў"): тыя, якія аднойчы стануць самастойным інстытутамі і тыя, якія заўсёды працуюць унутры.

Асноўная задача ўнутраных "аддзелаў" - запускаць новыя інстытуты і дапамагаць у развіцці існуючым інстытутам.

Што з сябе мусяць уяўляць гэтыя ўнутраныя "аддзелы" (а можа зусім і не аддзелы) - гэта і ёсць асоўнае пытанне да арганізацыйнага развіцця БРК. Гэта адна крэатыўная каманда, якая бярэцца за нейкі інстытут і не адпускае, покуль не зробіць, ці гэта дыпламатычна-ментарская праца з некалькімі актарамі, якія могуць аднойчы вырасці ў патрэбныя інстытуты? Тут вось і трэба разбірацца.

АЛГАРЫТМЫ
Другі выклік у арг. развіцці - сфарамваць зразумелыя алгарытмы запуску новых інстытуцый, а таксама "адпускання" ужо гатовых структур. І тут усё складана, бо ясна што ў кожным выпадку гэта будуць вельмі розныя працэсы і само "адпусканне" не заўсёды будзе аднолькавым (бо не заўсёды выгадна ствараць асобную юрасобу), але гэта важны працэс. 

Я так я зразумеў з размоў на рэтрыце, што алгарытмы "адпускання" - гэта ўжо досыць актуальнае пытанне.

ДАРОЖНАЯ КАРТА
Накідаў сваё бачанне дарожнай карты. Гэта проста як прыклад, бо відавочна гэта ўсё трэба нармальна прапрацоўваць:
- Месца камунікацы і аб'ядання культурных актараў (Сойм)
- Фонд акамуляцыі рэсурсаў (Рэсурсны цэнтр)
- Інстытут прамоўцыі і дыпламатыі (можа і не адзін)
- Thinktank платформа
- Прасторвы аб'яднання інвестараў (Клуб мецэнатаў, Магістраты)
- Кам'юніці і інкубатар для творцаў (Культурны код)
- Профільныя інстытуты (мастакоў, тэатралаў, кіношнікаў, шапавалаў, дуднікаў-экстравертаў, NTF-дадаістаў...)
- ....
У рэальнасці гэты спіс нельга проста накідаць. Кожная пазіцыя мусіць закрываць зразумелую праблему, а гэта трэба сур'ёзна прапрацоўваць. Таксама важна, каб пазіцый у спісе было ня вельмі шмат.

МЭРСЭДЭС
Я грунтую свае разважанні на тым, што БРК ужо ідзе па шляху такой дарожнай карты, толькі першым этапе арганізацыя зацыкліла яе ў трох інстытуцыях. Мне падаецца, што мэрсэдэс ўжо трэба ламаць і выходзіць на адкрыты спіс. Тады будзе прасцей.

Але мэрсэдэс зрабіў сваю важную справу, запачаткаваў першыя інфраструктурныя праекты і гэта важна. Таму дадам пра яго некалькі рэакцый.

Сойм
Калі прымаць вобраз інкубатара, праца над соймам - гэта проста праца аднаго "аддзела", які пры патрэбе можа быць максімальна адслонены ад БРК. 
Сойм трэба прыдумляць. Трэба сабраць працоўную групу, якая будзе рэгулярна думаць над пытаннем "Нашто нам аб'ядноўвацца?". 
Каардынаваць такую групу - задача для асобнага "аддзела"/спецыяліста.

Рэсурсны Цэнтр
Для мяне Рэсурсны Цэнтр застаецца крыху незразумелай сутнасцю. Фонд, які з'яўлецца пунктам прыёму і раздачы вялікіх інфраструктурных грантаў - гэта зразумела.
А вось Гасцёўня, раздача апаратуры, аналітыка, дапамога рэпрэсаваным - гэта ўсё моцна блытае, бо вельмі рознае. Няясна, як яно ўсё звязана.
Прывязка да РЦ Магістратаў, ці Клуба Мецэнатаў таксама незразумелая. Дакладней, тут логіка ёсць, але практычная карысць зусім няясная. 

Інстытут Прамоўцыі і дыпламатыі
Тут 2 моманты. 
Першы. Прамоўцыяй і дыпламатыяй цяпер займаюцца розныя актары і гэта нармальна. Таму лагічней казаць пра стварэнне нейкага клуба (можна ў межах сойма) культурных дыпламатаў і прамоўтараў, каб узгадняць пазіцыі. Альбо пра вырошчанне профільных прамацыйных праектаў, бо этнаграфію і тэатр трэба зусім па-рознаму праматаваць. 
Другі. БРК будзе цяжка вычленіць з сябе асобны Інстытут дыпламатыі, бо сам БРК і з'яўляецца такім інстытутам проста па факце існавання. І тут, падаецца, адзіны варыянт - вярнуцца да пункта 1.


ПАДСУМАВАННЕ
Вось неяк так атрымалася. Нешта з прапісанага вышэй у БРК ужо робіцца, нешта моцна выпадае з існуючай логікі. 
Я прапісаў сваё бачанне без абцяжарваючых абставінаў рэальнасці. Таму ясна, што ўсё гэта трэба апускаць на зямлю. Калі будзе жаданне)

Запускаць інстытуты - гэта магія. Сабраць у адным месцы правільных людзей пад правільныя ідэі і забяспечыць іх грашыма - гэта заўсёды суперскладаная задача. 

Але гэта тое, што цяпер трэба і гэта дае фокус для далейшай працы.

Такія вось думкі.
 



[[@ БРК]]


#палітыка
#палітыка
#эсэістыка