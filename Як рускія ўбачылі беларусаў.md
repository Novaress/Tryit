
[[@ мяняць расею]]


пісаць даўно, неактуальна, але можа прыдацца

Хочаце яшчэ пашукаць актуальнасці ў 1863 годзе. То вось вам нечаканы варыянт на прыкладзе Юрыя Дудзя)  
  
Шмат стагоддзяў тутэйшы незалежніцкі рух (неяк так абазначу кола людзей, якія клапоцяцца пра незалежнасць і дабрабыт сваёй краіны і робяць гэта з мінімальнай колькасцю асабістых тараканаў) быў суцэльнай дысгармоніі з Маскоўскім/Расійскім дыскурсам. Рускія заўсёды былі ці ворагамі, ці захопнікамі, ці, наадварот, гаспадарамі, якія прыйдуць і зробяць тут шчасця.  
  
І маскавіты (што дзяржаўнікі, што прагрэсісты) глядзелі на нашыя землі, як на нешта незразумелае. Ці то палякі ці то літоўцы. Але пры гэтым нібыта крыху падобныя. Што з імі рабіць? Захапіць, сябраваць, знішчыць, падкупіць?  
  
Вось жа, ці не адзіны момант калі прагрэсіўныя колы Беларусі (тут менавіта Беларусі) і Расіі ўбачылі адно аднога, паразумеліся і нават мелі намер дзейнічаць падобна, гэта быў 1863 год.  
  
Гучыць гэта дзіўна, бо мы звыкліся ўспрымаць тое паўстанне суцэльнай антырасійскім. Але гэта не зусім так. На самой справе, "чырвоная партыя" у паўстанні выступала найперш за вызваленне сялян, роўнасць і братэрста. Прычым па ўсё Расійскай Імперыі. І маладыя сацыялісты ў Піцеры і Маскве былі з гэтым цалкам згодныя.  
  
Дакладней нават наадварот. Польскія даследчыкі заўважлі, што калі для польскай моладзі напярэдадні паўстання асноўным маральным арыенцірам быў італьянец Гарыбальдзі і ідэалы нацыянальнага вызвалення, то для моладзі з былога Вялікага Княства Літоўскага аўтарытэтамі сталі расейцы Бакунін і Герцын. Ідэалагічная пазіцыя Каліноўскага, Серакоўскага, Урублеўскага і сотняў іншых інсургентаў фармавалася ў Пецярбургу, прычым у супрацы з прагрэсіўнай расійскай тусоўкай!  
  
Мы ведаем факты, калі расійскія студэнты давалі грошы сваім "польскім" аднакуснікам, каб тыя даехалі дадому і змаглі прыняць удзел у паўстанні. Ім тады бачылася, што гэта пачатак вялікага зруху, які зменіць усю Імперыю.  
  
Гэта быў момант, калі рускія і "палякі" убачылі адно аднога як людзей і магчымых партёраў. Прычым пад "палякаў" у гэтай сітуацыі найперш маскіраваліся нашыя землякі. І тут можна нават выказаць крыху ненавуковую гіпотэзу, каб палякамі ў гэтай сітуацыі былі б менавіта палякі, то супрацоўніцтва б не адбылося.  
  
Але пасля адбылося тое, што адбылося. Прапаганда зрабіла з паўстанцаў суцэльных злодзеяў (у што лёгка было паверыць), а Мураў'ёў пастараўся зрабіць так, каб на нашых землях нічога добрага пра рускіх нельга было казаць яшчэ доўгі час. "Вакно магчымасцяў" закрылася.  
  
Вось жа, мне падаецца, што ў 2020 годзе гэтае вакно зноўку адкрылася. Напраўду весела было назіраць за расійскімі лідэрамі меркаванняў, якія вылупіўшы вочы казалі адно і тое ж: ого, а беларусы аказваецца існуюць. Нават перасталі казаць "белоруссия" (быў такі момант).  
  
Раптам высветлілася, што беларусы могуць рашыць праблему, якую рускія не могуць вырашыць ўжо 20 год. Прычым рашыць самі.  
  
Не рашылі. Але расчараванне дэмаркатычнай аўдыторыі, як мне падаецца, не закрыла цалкам тое вакно ўзаемадносін. Засталася толькі фортка, але яна актыўна выкарыстоўваецца. Абсалютна ўсе палітызаваныя селебрыці Расіі адсочваюць сітуацыю ў Беларусі, выказваюць падтрымку і што важна, паступова робяць гісторыю беларусаў персаналізаванай, зразумелай для расіяніна.  
  
Дудзь, Кац, ... Латыніна, Рэдакцыя Піваварава, Неўзораў, штаб Навальнага. Прычым, відавочна, што іхняе "выказванне заклапочанасці" не шаблоннае. Яны гавораць з правільнымі людзьмі, расказваюць цікавыя гісторыі, спрабуюць зразумець што да чаго. Шмат параўноўваюць, бо ім гэта істотна самім.  
  
Калі вы зараз паспрабуеце сказаць, што ўсё гэта няважныя персанажы вузкай ліберальнай тусоўкі, то паспрабуйце адказаць сабе на пытанне, чаму вы ведаеце ўсе гэтыя прозвішчы.  
  
Гэта непрыемная для нас думака, але для нас крытычна важна, каб рускія ўспрымалі беларусаў як суб'ект, а не як аб'ект. Раней гэтага не было. Дакладней, беларусы былі, але пазіцыянаваліся, хутчэй як хобіты, мілыя "не-людзі", якія проста не маюць сваіх палітычных амбіцый і існуюць на карце Еўропы, бо так выпалі карты і сярод іх апынуўся вусаты джокер.  
  
Але цяпер вельмі марудна адбываецца працэс той самай персаналізацыі, калі беларусы для адной часткі расійскага грамадства пачынаюць быць бачныя як патэнцыйны партнёр у зменах, а для другой, як патэнцыйны чарговы здраднік. Але абодва гэтыя працэсы напаўняюць беларусаў суб'ёктнасцю. Хоць з бункера тыя парцэсы не дужа заўважныя.  
  
Пужае толькі тое, што мінулая спроба такой спробы персаналізацыі была перарваная ў 1863 годзе вялікай катастрофай. І цяпер візуальна вельмі падобная сітуацыя. Застаецца толькі спадзявацца, што Маркс меў рацыі і гісторыя развіваецца па спіралі.