
Цікава пра шаблі. ФБ Сікоры

To, że szable w Polsce były znane i popularne już w pierwszej połowie XVI w. wie każdy, kto sięgnie po jakąkolwiek literaturę przedmiotu. Dowodów na to jest cała masa od ikonografii po źródła pisane. Jednak fakt, że broń ta bardzo szybko i skutecznie wypierała miecze, bynajmniej nie każdemu się podobał. Dyskutowano nawet, czy by nie zabronić używania szabel. Przeciwny temu był Marcin Kromer, który w 1554 r. publicznie zabrał głos, pisząc:
„Bo gdzie by papież albo biskupi przykazywali aby rycerscy ludzie na wojnie mieczów tylko a nie szabel ani dek, albo koncerzów używali [...] takie by przykazanie nikczemne było.” (pisownię uwspółcześniłem)
Mimo to, król Zygmunt II August przychylił się do zdania przeciwników szabel i gdy kilka lat później zaczęła się tzw. wojna północna, to od zaciągających się na nią rycerzy polskich wymagał:
„A miecze iżby mieli wszyscy, a nie szable. Bo u popisu inak [inaczej] nie będą przyjmować [do wojska]”
Nic to jednak nie dało. Zalety szabel były bezsporne więc ich przeciwnicy ostatecznie skapitulowali. Jeszcze zanim Stefan Batory zjawił się w Polsce, szabla była typową bronią polskiego szlachcica i rycerza. Co oczywiście nie znaczy, że była bronią jedyną. Bo choć miecze czy kordy (o których jeszcze tu nie pisałem), mocno straciły na popularności, to wciąż ich używano.

[[@ бабілон]]
#гісторыя