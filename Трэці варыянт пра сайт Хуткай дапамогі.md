Найперш, хочацца павіншаваць ініцыятараў з запускам Службы Хуткай Дапамогі. Тое што беларускія арганізацыі аб'ядноўваюцца і інстытуцыяналізуюцца - гэта вельмі добра і натхняльна. Малайцы!

Адзінае, што хочацца звярнуць увагу на раздзел "Справаздачы". Там неякі дзіўны набор дакументаў ад  розных арганізацый. Не хапае чагосьці

Але скарыстацца нагодай чагроўнай моўнай дыскусіі звязанай з запускам сайта і выказацца. Тадам ... у падтрымку рускай мовы на сайце.

Яшчэ пад час галасавання ў КС звярнуў увагу, што ўваходная старонка галасвання ня мела рускай версіі і мне падалося гэта няправільным. Ну і агулам ёсць тэндэнцыя ў палітычных інстытутаў замежжа лічыць, што руская мова тут ужо не патрэбная. Тут яна можа і не патрэбная, але ў Беларусі на жаль без яе яшчэ нельга.

Паспрабаваў максімальна каротка патлумачыць сваю пазіцыю.

Нацыянальныя эліты мусяць дбаць пра ўсіх прадстаўнікоў нацыі. То бок умець станавіцца крыху вышэй на свае інтарэсы і перакананні. Калі мы адразаем рускамоўных беларусаў з ахопу сваёй дзейнасці, то мы становімся вельмі маленькай нацыяй выключна для "правільных беларусаў", а гэта шлях у нікуды.

Ці значыць гэта, што трэба змірыцца з русіфікацыяй? Не.

Адна з важных задач нацыянальных эліт - спрыяць беларусізацыі беларусаў. Але для таго каб зрабіць гэта - трэба заслужыць іх давер. А гэта значыцца быць карыснымі і дасяжнымі максімальнай колькасці беларусаў. Калі трэба, то і праз рускую мову.

Адсутнасць рускай мовы на агульнанацыянальным рэсурсе (а сайт Хуткай дапамогі выглядае менавіта такім) ніяк не пашырыць выкарыстанне беларускай мовы. Ідэя пра тое, што не маючы рускай мовы беларусы будуць вымушаныя карыстацца беларускай і такім чынам на яе пяройдуць, аблудная. Пазітыўны ККД такой стратэгіі вельмі нізкі, а негатыўных эфектаў процьма.

Мне падаецца, што лепш спрацуе адваротная стратэгія. Беларуская мова на агульнанацыянальных рэсурсах мусіць быць першай і дамінуючай. Брэнд, нэймінг, прэзентацыя мусяць быць па-беларуску, але паслуга ўнутры мусіць мець дубляж па-руску.

І эфект тут зразумелы. Руская мова на карысным, беларускамоўным (па пазіцыянаванні) рэсурсе не будзе пашыраць прастору "рускага міру". Наадварот, яна будзе набліжаць рускамоўнага чалавека да беларускамоўнай прасторы і ствараць да яе давер.

**

Можа я памыляюся і наіўна гляджна сітуацыю, але мне падаецца, што нам трэба перарасці ўнутраны страх рускай мовы, як нейкай містычнай пошасці, якая пераўтварае людзей у зомбі адным дотыкам. Мне падаецца, што мы як супольнасць ўжо мацнейшыя за гэты эфект. Цяпер значна часцей здараецца, што рускамоўныя пераходзяць на "светлы бок" ад судакранання з беларускамоўнай прасторай, чым наадварот. А гэта значыць, што такіх судакрананняў мусіць быць як мага больш.

**
Карацей, на рускую мову часам варта глядзець, як на прынаду для прыцягнення новых людзей у беларушчыну. Хопіць яе баяцца, трэба яе выкарыстоўваць у сваіх мэтах, там дзе таго патрабуе рэальнасць.

PS Калі пачынаецца дыскусію пра моўную сітуацыю ў Беларусі, то ўсе адразу становяцца ў пафасныя позы, дастаюць белыя плашчы і лакіраваныя туфлі. Яно з аднаго боку зразумела, бо адным баліць, а другім няёмка. І гэта спараджае агрэсію. 
Але на самой справе шмат якія дыскусіі ў гэтым полі зусім ня вартыя апакаліптычнага тону прамоў. 


**

Быў час, калі максімальнае адмежаванне ад рускамоўнай прасторы "стварала" новых беларускамоўных. Людзям цікава было далучыцца да чагосьці зусім іншага, новага і ў той жа час максімальна праўдзівага, тутэйшага. 
Гэты эфект працуе і цяпер. Але ён абмежаваны ў сваім дзеянні.

Каб павялічваць колькасць людзей, якія пераходзяць на беларускую, ці хаця б павялічваюць сваю цікаўнасць да беларускай прасторы, трэба дзейнічаць праактыўна. А гэта значыцца не толькі будаваць сваю вежу са слановай косці (вежа сама па сабе вельмі патрэбная), але і ісці туды, у прастору страшнай рускамоўнасці і там несці свае ідэі, зацікаўліваць і даказваць карыснасць. 

Прывабліваць у беларушчыну можа двума спосабамі - расказваць пра неверагодную па сваёй прыгажосці вежу са слановай косці, альбо ствараць карысныя прадукты для ўсіх беларусаў. І ў абодвух гэтых сітуацыях калі руская мова пасуе як прынада, як больш камфортная прамежкавая прастора, як зручны інструмент для прыцягнення ўвагі, яе можна і трэба выкарыстоўваць. 

Якія гэта сітуацыі і канкрэтна гэта будзе апраўдана я не магу сказаць, але трымаць у галаве гэты прынцып варта.

**
Тут ёсць 2 падыходы:
- мы настолькі моцныя, што можам не звяртаць увагу на пажаданні і камфорт большай часткі беларусаў;
- мы настолькі моцныя, што можам дазволіць сабе ўлічваць запыты рускамоўных беларусаў, не баючыся, што гэта будзе пагрозай нашай справе.

**

А вось калі адкінуць эмоцыі і паспрабаваць разабрацца, ці мусіць быць руская мова на важным сайце агульнанацыянальнага значэння?

Залежыць ад таго, чаго мы хочам дацягнуць. Мне важная пашырэнне беларускамоўнай прасторы і ў перспектыве станаўленне беларускай мовы як асноўнага стродка камунікацыі ўнутры беларускай нацыі.

Гледзячы з такой пазіцыі, першы і натуральны адказ на пытанне - не, не павінна быць на беларускім сайце рускай мовы.

Чаму?
- бо гэта будзе павелічэннем прасторы рускай мовы ў беларускай супольнасці;
- бо тады беларусы не будуць карыстацца беларускай версіяй і адпаведна не будуць ведаць беларускай мовы;
- расейскай мова - зло. Выкарыстанне рускай мовы - гэта прыніжэнне перад ворагам.

Падаецца, прыблізна такі набор аргументаў прыходзіць у галаву: ідэалагічны, практычны і эмацыйны.

І мне такая паслядоўнасць аргументаў не падабаецца. Паспрабую патлумачыць чаму.

Глядзіце, нашая задача - павялічваць беларускамоўную прастору, спрыяць пераходу беларусаў на беларускую мову ў паўсядзённям жыцці. Ці спрыяе гэтаму адсутнасць расейскай мовы на агульнанацыянальным сайце? Ніяк не спрыяе.

Ідэя пра тое, што не маючы рускай мовы на сайце беларусы будуць вымушаныя карыстацца беларускай і такім чынам на яе пяройдуць, аблудная. Большасць беларусаў ці пройдзе міма такога сайта, ці скарыстаецца яго паслугамі, але наўрадці будзе пасля ўдзячная за дадаковыя складанасці. 

Таму на практычным узроўні ККД будзе вельмі нізкі.

Разгледзім ідэалагічную карысць. 

[[@ адукацыя і ідэнтычнасць]]

#эсэістыка