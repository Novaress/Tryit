
Ніжэй цытата Мілаша падгледжаная ў Гурневіча.

І тут паўстае думка пра самога мілаша. Бо з літоўцамі і беларусамі зразумела. Няясна якраз з нашчадкамі літвінаў, якія не мусілі быць палякамі, мусілі быць спадчыннікамі вялікай і старадаўняй літвінскай культуры. Але не сталі. Сталі палякамі "са знакам якасці".

Чаму? Бо літвіны, як палітычны народ на пачатку свайго шляху мелі зацятасць балтаў, але з цягам часу сталі хутчэй правобразам будучых беларусаў - "бездапаможнымі і пакорнымі перад лёсам". І там зніклі. 

Альбо не зніклі, але далі старт двум нацыям, якія аднойчы ў любым выпадку мусілі паўстаць - зацятым літоўцам і пакорным беларусам.



“Беларусы вядомыя сваёй абыякавасцю, бездапаможнасцю і пакорай перад лёсам. Мушу прызнацца, што беларусы застаюцца для мяне загадкай. Вялікі абшар, на якім жыве прыгнечаная маса, што размаўляе на мове, якую можна акрэсліць як мост паміж польскай і расейскай мовамі, з нацыянальнай свядомасцю, якую можна лічыць прадуктам самага спозненага нацыяналізму ў Еўропе, з граматыкай, якую напісалі толькі ў XX ст.

Тут мы маем дачыненне з цякучасцю любога вызначэння, такая маса вельмі лёгка, замест таго каб быць суб’ектам, можа стаць прадметам у чужых руках. Масква падтрымлівала школы і адкрыла першы беларускі універсітэт, адначасова душачы любыя сепаратысцкія тэндэнцыі. Яна арыштоўвала і дэпартоўвала патрыётаў, а нават выкрэслівала з беларускіх слоўнікаў словы, якія сваім гучаннем моцна адрозніваліся ад расейскай.

Варшава праводзіла тут абсурдную палітыку, забараняючы (з вельмі рэдкімі выключэннямі) асобныя школы і выкарыстоўваючы астрог як метад супраць любых спробаў нізавой арганізацыі. Але трэба прызнаць, што варшаўскія чыноўнікі мелі дачыненне з вельмі складанай дылемай. Нішто не магло падрыхтаваць іх да гэтай задачы, бо ніколі да гэтага не існавала паняцця беларускага народу, а мова лічылася ўсяго мясцовай гаворкай. А калі ім і дазвалялі ствараць асобныя школы, то вынікі заўсёды былі найгоршымі з магчымых.

Сялянскі сын, які дзякуючы ведам развіваў свае цалкам апраўданыя крыўды, даходзіў да першай ступені цывілізацыйнага адкрыцця, то бок амаль заўсёды станавіўся камуністам і працаваў на карысць аддзялення ўсходніх ваяводстваў ад Польшчы.

У гэтай бясформеннай сялянскай супольнасці ня было вузлоў крысталізацыі, настолькі выразных як у балтаў. Таму ў іх, верагодна, такая гатоўнасць прымаць гэтыя вузлы звонку. Адно можна сказаць упэўнена, што справы ў беларусаў ніколі не ішлі добра і ім, як злоўленай рыбе, далі на выбар патэльню або гаршчок, то бок або русіфікацыю, або паланізацыю.

У Вільні іх мала што цікавіла. Сяляне ў доўгіх кажухах, якія прывозілі на рынак гародніну, размаўлялі на мове, яекю складана было б аднесці да польскай або беларускай. Яны не разумелі, што такое нацыянальнасць, даводзячы да роспачы сваіх больш свядомых братоў. На пытанне пра нацыянальнасць яны адказвалі: “праваслаўны” або “каталік””. - піша Мілаш.

[[@ тэмы для эсэяў]]
[[@ літварусь]]
[[@ выспяванне]]
